---
layout: hon
title: 論語
tags: 論語 孔子 儒家
---
## 學而第一
1. 子曰：「學而時習之，不亦說乎？有朋自遠方來，不亦樂乎？人不知而不慍，不亦君子乎？」
1. 有子曰：「其爲人也孝弟，而好犯上者，鮮矣；不好犯上，而好作亂者，未之有也！君子務本，本立而道生；孝弟也者，其爲仁之本與？」
1. 子曰：「巧言令色，鮮矣仁！」
1. 曾子曰：「吾日三省吾身：爲人謀而不忠乎？與朋友交而不信乎？傳不習乎？」
1. 子曰：「道千乘之國，敬事而信，節用而愛人，使民以時。」
1. 子曰：「弟子入則孝，出則弟；謹而信，汎愛眾；而親仁，行有餘力，則以學文。」
1. 子夏曰：「賢賢易色；事父母能竭其力，事君能致其身，與朋友交，言而有信，雖曰未學，吾必謂之學已矣。」
1. 子曰：「君子不重則不威，學則不固。主忠信，無友不如己者，過則勿憚改。」
1. 曾子曰：「愼終追遠，民德歸厚矣。」
1. 子禽問於子貢曰：「夫子至於是邦也，必聞其政，求之與？抑與之與？」子貢曰：「夫子溫、良、恭、儉、讓以得之。夫子之求之也，其諸異乎人之求之與！」
1. 子曰：「父在觀其志，父沒觀其行。三年無改於父之道，可謂孝矣。」
1. 有子曰：「禮之用，和爲貴；先王之道，斯爲美；小大由之。有所不行，知和而和，不以禮節之，亦不可行也。」
1. 有子曰：「信近於義，言可復也；恭近於禮，遠恥辱也。因不失其親，亦可宗也。」
1. 子曰：「君子食無求飽，居無求安，敏於事而愼於言，就有道而正焉：可謂好學也已。」
1. 子貢曰：「貧而無諂，富而無驕，何如？」子曰：「可也。未若貧而樂，富而好禮者也」。子貢曰：「《詩》云『如切如磋，如琢如磨。』其斯之謂與？」子曰：「賜也，始可與言《詩》已矣！吿諸往而知來者。」
1. 子曰：「不患人之不己知，患不知人也。」
## 爲政第二
1. 子曰：「爲政以德，譬如北辰，居其所，而眾星共之。」
1. 子曰：「詩三百，一言以蔽之，曰思無邪。」
1. 子曰：「道之以政，齊之以刑，民免而無恥；道之以德，齊之以禮，有恥且格。」
1. 子曰：「吾十有五而志於學；三十而立；四十而不惑；五十而知天命；六十而耳順；七十而從心所欲，不踰矩。」
1. 孟懿子問孝。子曰：「無違。」樊遲御，子吿之曰：「孟孫問孝於我，我對曰：『無違。』」樊遲曰：「何謂也？」子曰：「生，事之以禮；死，葬之以禮，祭之以禮。」
1. 孟武伯問孝。子曰：「父母，唯其疾之憂。」
1. 子游問孝。子曰：「今之孝者，是謂能養。至於犬馬，皆能有養。不敬，何以別乎？」
1. 子夏問孝。子曰：「色難。有事，弟子服其勞；有酒食，先生饌。曾是以爲孝乎？」
1. 子曰：「吾與回言終日，不違如愚。退而省其私，亦足以發。回也不愚。」
1. 子曰：「視其所以，觀其所由，察其所安，人焉廋哉！人焉廋哉！」
1. 子曰：「溫故而知新，可以爲師矣。」
1. 子曰：「君子不器。」
1. 子貢問君子。子曰：「先行其言，而後從之。」
1. 子曰：「君子周而不比，小人比而不周。」
1. 子曰：「學而不思則罔，思而不學則殆。」
1. 子曰：「攻乎異端，斯害也已。」
1. 子曰：「由，誨女知之乎！知之爲知之，不知爲不知，是知也。」
1. 子張學干祿。子曰：「多聞闕疑，愼言其餘，則寡尤；多見闕殆，愼行其餘，則寡悔。言寡尤，行寡悔，祿在其中矣。」
1. 哀公問曰：「何爲則民服？」孔子對曰：「舉直錯諸枉，則民服；舉枉錯諸直，則民不服。」
1. 季康子問：「使民敬忠以勸，如之何？」子曰：「臨之以莊，則敬；孝慈，則忠；舉善而教不能，則勸。」
1. 或謂孔子曰：「子奚不爲政？」子曰：「《書》云：『孝乎惟孝，友於兄弟。』施於有政，是亦爲政，奚其爲爲政？」
1. 子曰：「人而無信，不知其可也。大車無輗，小車無軏，其何以行之哉？」
1. 子張問：「十世可知也？」子曰：「殷因於夏禮，所損益可知也；周因於殷禮，所損益可知也；其或繼周者，雖百世可知也。」
1. 子曰：「非其鬼而祭之，諂也。見義不爲，無勇也。」
## 八佾第三
1. 孔子謂季氏：「八佾舞於庭。是可忍也，孰不可忍也！」
1. 三家者，以雍徹。子曰：「『相維辟公，天子穆穆。』奚取於三家之堂？」
1. 子曰：「人而不仁，如禮何？人而不仁，如樂何？」
1. 林放問禮之本。子曰：「大哉問！禮，與其奢也，寧儉；喪，與其易也，寧戚。」
1. 子曰：「夷狄之有君，不如諸夏之亡也。」
1. 季氏旅於泰山。子謂冉有曰：「女弗能救與？」對曰：「不能。」子曰：「嗚呼！曾謂泰山不如林放乎？」
1. 子曰：「君子無所爭，必也射乎！揖讓而升，下而飮，其爭也君子。」
1. 子夏問曰：「『巧笑倩兮，美目盼兮，素以爲絢兮。』何謂也？」子曰：「繪事後素。」曰：「禮後乎？」子曰：「起予者商也，始可與言《詩》已矣。」
1. 子曰：「夏禮，吾能言之，杞不足徵也；殷禮，吾能言之，宋不足徵也。文獻不足故也，足，則吾能徵之矣。」
1. 子曰：「禘自既灌而往者，吾不欲觀之矣。」
1. 或問「禘」之說。子曰：「不知也。知其說者之於天下也，其如示諸斯乎？」指其掌。
1. 祭如在，祭神如神在。子曰：「吾不與祭，如不祭。」
1. 王孫賈問曰：「『與其媚於奧，寧媚於竈。』何謂也？」子曰：「不然。獲罪於天，無所禱也。」
1. 子曰：「周監於二代，郁郁乎文哉！吾從周。」
1. 子入太廟，每事問。或曰：「孰謂鄹人之子知禮乎？入太廟，每事問。」子聞之曰：「是禮也！」
1. 子曰：「射不主皮，爲力不同科，古之道也。」
1. 子貢欲去吿朔之餼羊。子曰：「賜也！爾愛其羊，我愛其禮。」
1. 子曰：「事君盡禮，人以爲諂也。」
1. 定公問：「君使臣，臣事君，如之何？」孔子對曰：「君使臣以禮，臣事君以忠。」
1. 子曰：「《關雎》，樂而不淫，哀而不傷。」
1. 哀公問社於宰我。宰我對曰：「夏后氏以松，殷人以柏，周人以栗。曰：『使民戰栗。』子聞之，曰：「成事不說，遂事不諫，既往不咎。」
1. 子曰：「管仲之器小哉！」或曰：「管仲儉乎？」曰：「管氏有三歸，官事不攝，焉得儉？」「然則管仲知禮乎？」曰：「邦君樹塞門，管氏亦樹塞門。邦君爲兩君之好，有反坫，管氏亦有反坫。管氏而知禮，孰不知禮？」
1. 子語魯大師樂，曰：「樂其可知也。始作，翕如也。從之，純如也，皦如也，繹如也。以成。」
1. 儀封人請見，曰：「君子之至於斯也，吾未嘗不得見也。」從者見之。出曰：「二三子，何患於喪乎？天下之無道也久矣，天將以夫子爲木鐸。」
1. 子謂韶：「盡美矣，又盡善也。」謂武：「盡美矣，未盡善也。」
1. 子曰：「居上不寬，爲禮不敬，臨喪不哀，吾何以觀之哉！」
## 里仁第四
1. 子曰：「里仁爲美。擇不處仁，焉得知？」
1. 子曰：「不仁者，不可以久處約，不可以長處樂。仁者安仁，知者利仁。」
1. 子曰：「惟仁者能好人，能惡人。」
1. 子曰：「苟志於仁矣，無惡也。」
1. 子曰：「富與貴，是人之所欲也，不以其道得之，不處也。貧與賤，是人之所惡也；不以其道得之，不去也。君子去仁，惡乎成名？君子無終食之閒違仁，造次必於是，顚沛必於是。」
1. 子曰：「我未見好仁者，惡不仁者。好仁者，無以尙之；惡不仁者，其爲仁矣。不使不仁者加乎其身。有能一日用其力於仁矣乎？我未見力不足者！蓋有之矣，我未之見也。」
1. 子曰：「人之過也，各於其黨。觀過，斯知仁矣。」
1. 子曰：「朝聞道，夕死可矣！」
1. 子曰：「士志於道，而恥惡衣惡食者，未足與議也！」
1. 子曰：「君子之於天下也，無適也，無莫也，義之與比。」
1. 子曰：「君子懷德，小人懷土；君子懷刑，小人懷惠。」
1. 子曰：「放於利而行，多怨。」
1. 子曰：「能以禮讓爲國乎，何有？不能以禮讓爲國，如禮何？」
1. 子曰：「不患無位，患所以立。不患莫己知，求爲可知也。」
1. 子曰：「參乎！吾道一以貫之。」曾子曰：「唯。」子出，門人問曰：「何謂也？」曾子曰：「夫子之道，忠恕而已矣！」
1. 子曰：「君子喻於義，小人喻於利。」
1. 子曰：「見賢思齊焉，見不賢而內自省也。」
1. 子曰：「事父母幾諫；見志不從，又敬而不違，勞而不怨。」
1. 子曰：「父母在，不遠遊；遊必有方。」
1. 子曰：「三年無改於父之道，可謂孝矣。」
1. 子曰：「父母之年，不可不知也。一則以喜，一則以懼。」
1. 子曰：「古者言之不出，恥躬之不逮也。」
1. 子曰：「以約失之者，鮮矣。」
1. 子曰：「君子欲訥於言而敏於行。」
1. 子曰：「德不孤，必有鄰。」
1. 子游曰：「事君數，斯辱矣。朋友數，斯疏矣。」
## 公冶長第五
1. 子謂公冶長，「可妻也；雖在縲絏之中，非其罪也。」以其子妻之。
1. 子謂南容，「邦有道，不廢；邦無道，免於刑戮。」以其兄之子妻之。
1. 子謂子賤：「君子哉若人！魯無君子者，斯焉取斯？」
1. 子貢問曰：「賜也何如？」子曰：「女器也」。曰：「何器也？」曰：「瑚璉也。」
1. 或曰：「雍也，仁而不佞。」子曰：「焉用佞？禦人以口給，屢憎於人。不知其仁；焉用佞？」
1. 子使漆雕開仕。對曰：「吾斯之未能信。」子說。
1. 子曰：「道不行，乘桴浮於海，從我者，其由與？」子路聞之喜。子曰：「由也，好勇過我，無所取材。」
1. 孟武伯問：「子路仁乎？」子曰：「不知也。」又問，子曰：「由也，千乘之國，可使治其賦也；不知其仁也。」「求也何如？」子曰：「求也，千室之邑，百乘之家，可使爲之宰也；不知其仁也。」「赤也何如？」子曰：「赤也，束帶立於朝，可使與賓客言也；不知其仁也。」
1. 子謂子貢曰：「女與回也孰愈？」對曰：「賜也何敢望回！回也聞一以知十，賜也聞一以知二。」子曰：「弗如也。吾與女，弗如也。」
1. 宰予晝寢。子曰：「朽木不可雕也，糞土之牆，不可杇也；於予與何誅！」子曰：「始吾於人也，聽其言而信其行；今吾於人也，聽其言而觀其行；於予與改是。」
1. 子曰：「吾未見剛者。」或對曰：「申棖。」子曰：「棖也慾！焉得剛？」
1. 子貢曰：「我不欲人之加諸我也，吾亦欲無加諸人。」子曰：「賜也，非爾所及也！」
1. 子貢曰：「夫子之文章，可得而聞也；夫子之言性與天道，不可得而聞也。」
1. 子路有聞，未之能行，唯恐有聞。
1. 子貢問曰：「孔文子，何以謂之文也？」子曰：「敏而好學，不恥下問，是以謂之文也。」
1. 子謂子產：「有君子之道四焉：其行己也恭，其事上也敬，其養民也惠，其使民也義。」
1. 子曰：「晏平仲善與人交，久而敬之。」
1. 子曰：「臧文仲居蔡，山節藻梲。何如其知也？」
1. 子張問曰：「令尹子文，三仕爲令尹，無喜色；三已之，無慍色。舊令尹之政，必以吿新令尹。何如？」子曰：「忠矣。」曰：「仁矣乎？」曰：「未知，焉得仁？」「崔子弒齊君，陳文子有馬十乘，棄而違之，至於他邦，則曰：『猶吾大夫崔子也！』違之，之一邦，則又曰：『猶吾大夫崔子也！』違之。何如？」子曰：「淸矣。」曰：「仁矣乎？」曰：「未知，焉得仁？」
1. 季文子三思而後行。子聞之曰：「再，斯可矣！」
1. 子曰：「甯武子，邦有道則知；邦無道則愚。其知可及也，其愚不可及也。」
1. 子在陳，曰：「歸與！歸與！吾黨之小子狂簡，斐然成章，不知所以裁之。」
1. 子曰：「伯夷、叔齊，不念舊惡，怨是用希。」
1. 子曰：「孰謂微生高直？或乞醯焉，乞諸其鄰而與之。」
1. 子曰：「巧言、令色、足恭，左丘明恥之，丘亦恥之。匿怨而友其人，左丘明恥之，丘亦恥之。」
1. 顏淵、季路侍。子曰：「盍各言爾志？」子路曰：「願車馬衣裘，與朋友共，敝之而無憾。」顏淵曰：「願無伐善，無施勞。」子路曰：「願聞子之志。」子曰：「老者安之，朋友信之，少者懷之。」
1. 子曰：「已矣乎！吾未見能見其過，而內自訟者也。」
1. 子曰：「十室之邑，必有忠信如丘者焉，不如丘之好學也。」
## 雍也第六
1. 子曰：「雍也，可使南面。」仲弓問子桑伯子。子曰：「可也，簡。」仲弓曰：「居敬而行簡，以臨其民，不亦可乎？居簡而行簡，無乃大簡乎？」子曰：「雍之言然。」
1. 哀公問：「弟子孰爲好學？」孔子對曰：「有顏回者，好學；不遷怒，不貳過，不幸短命死矣！今也則亡，未聞好學者也。」
1. 子華使於齊，冉子爲其母請粟。子曰：「與之釜。」請益，曰：「與之庾。」冉子與之粟五秉。子曰：「赤之適齊也，乘肥馬，衣輕裘；吾聞之也：君子周急不繼富。」原思爲之宰，與之粟九百，辭。子曰：「毋！以與爾鄰里鄉黨乎！」
1. 子謂仲弓曰：「犁牛之子，騂且角；雖欲勿用，山川其舍諸？」
1. 子曰：「回也，其心三月不違仁。其餘，則日月至焉而已矣。」
1. 季康子問：「仲由可使從政也與？」子曰：「由也果，於從政乎何有！」曰：「賜也可使從政也與？」曰：「賜也達，於從政乎何有！」曰：「求也可使從政也與？」曰：「求也藝，於從政乎何有！」
1. 季氏使閔子騫爲費宰。閔子騫曰：「善爲我辭焉。如有復我者，則吾必在汶上矣。」
1. 伯牛有疾，子問之，自牖執其手，曰：「亡之，命矣夫！斯人也，而有斯疾也！斯人也，而有斯疾也！」
1. 子曰：「賢哉回也！一簞食，一瓢飮，在陋巷，人不堪其憂，回也不改其樂。賢哉回也！」
1. 冉求曰：「非不說子之道，力不足也。」子曰：「力不足者，中道而廢；今女畫。」
1. 子謂子夏曰：「女爲君子儒，無爲小人儒。」
1. 子游爲武城宰。子曰：「女得人焉耳乎？」曰：「有澹臺滅明者，行不由徑；非公事，未嘗至於偃之室也。」
1. 子曰：「孟之反不伐，奔而殿，將入門，策其馬，曰：『非敢後也，馬不進也。』」
1. 子曰：「不有祝鮀之佞，而有宋朝之美，難乎免於今之世矣。」
1. 子曰：「誰能出不由戶？何莫由斯道也！」
1. 子曰：「質勝文則野，文勝質則史。文質彬彬，然後君子。」
1. 子曰：「人之生也直，罔之生也幸而免。」
1. 子曰：「知之者，不如好之者，好之者，不如樂之者。」
1. 子曰：「中人以上，可以語上也；中人以下，不可以語上也。」
1. 樊遲問知。子曰：「務民之義，敬鬼神而遠之，可謂知矣。」問仁。曰：「仁者先難而後獲，可謂仁矣。」
1. 子曰：「知者樂水，仁者樂山。知者動，仁者靜。知者樂，仁者壽。」
1. 子曰：「齊一變，至於魯；魯一變，至於道。」
1. 子曰：「觚不觚，觚哉！觚哉！」
1. 宰我問曰：「仁者雖吿之曰：『井有仁焉。』其從之也？」子曰：「何爲其然也？君子可逝也，不可陷也。可欺也，不可罔也。」
1. 子曰：「君子博學於文，約之以禮，亦可以弗畔矣夫！」
1. 子見南子，子路不說。夫子矢之曰：「予所否者，天厭之！天厭之！」
1. 子曰：「中庸之爲德也，其至矣乎！民鮮久矣！」
1. 子貢曰：「如有博施於民，而能濟眾，何如？可謂仁乎？」子曰：「何事於仁，必也聖乎？堯舜其猶病諸！夫仁者，己欲立而立人，己欲達而達人。能近取譬，可謂仁之方也已。」
