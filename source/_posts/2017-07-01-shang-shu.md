---
title: 《尚書》
categories: 
  - 經史子集
  - 甲部
  - 十三經
date: 2017-07-01
---

# 虞書

## 堯典

<span class="zhu">《書序》：昔在帝堯，聰明文思，光宅天下，將遜于位，讓于虞舜，作《堯典》。</span>

<ruby>曰<rt>yùe</rt></ruby>若稽古，帝堯曰放勳，欽明文思安安，允恭克讓，光被四表，格于上下。克明俊德，以親九族。九族既睦，<ruby>平<rt>pián</rt></ruby>章百姓。百姓昭明，協和萬邦。黎民於變時雍。

乃命羲和，欽若昊天，歷象日月星辰，敬授人時。分命羲仲，宅嵎夷，曰<ruby>暘<rt>yáng</rt></ruby>谷。寅賓出日，平秩東作。日中，星鳥，以殷仲春。厥民析，鳥獸孳尾。申命羲叔，宅南交。平秩南訛，敬致。日永，星火，以正仲夏。厥民因，鳥獸希革。分命和仲，宅西，曰昧谷。寅餞納日，平秩西成。宵中，星虛，以殷仲秋。厥民夷，鳥獸毛<ruby>毨<rt>xiǎn</rt></ruby>。申命和叔，宅朔方，曰幽都。平在朔易。日短，星昴，以正仲冬。厥民<ruby>隩<rt>yù</rt></ruby>，鳥獸<ruby>氄<rt>rǒng</rt></ruby>毛。帝曰：「咨！汝羲暨和。<ruby>朞<rt>jī</rt></ruby>三百有六旬有六日，以閏月定四時，成歲。允釐百工，庶績咸熙。」

帝曰：「疇咨若時登庸？」放齊曰：「胤子朱啟明。」帝曰：「吁！<ruby>嚚<rt>yín</rt></ruby>訟可乎？」
帝曰：「疇咨若予采？」<ruby>驩<rt>huān</rt></ruby>兜曰：「都！共工方鳩<ruby>僝<rt>zhuàn</rt></ruby>功。」帝曰：「吁！靜言庸違，象恭滔天。」
帝曰：「咨！四岳，湯湯洪水方割，蕩蕩懷山襄陵，浩浩滔天。下民其咨，有能俾乂？」<ruby>僉<rt>qiān</rt></ruby>曰：「於！<ruby>鯀<rt>gǔn</rt></ruby>哉。」帝曰：「吁！<ruby>咈<rt>fū</rt></ruby>哉，<ruby>方<rt>fàng</rt></ruby>命<ruby>圮<rt>pǐ</rt></ruby>族。」岳曰：「异哉！試可乃已。」
帝曰，「往，欽哉！」九載，績用弗成。

帝曰：「咨！四岳。朕在位七十載，汝能<ruby>庸<rt>yòng</rt></ruby>命<ruby>巽<rt>xùn</rt></ruby>朕位？」岳曰：「<ruby>否<rt>pǐ</rt></ruby>德<ruby>忝<rt>tiǎn</rt></ruby>帝位。」曰：「明明揚<ruby>側<rt>zè</rt></ruby>陋。」師錫帝曰：「有<ruby>鰥<rt>guān</rt></ruby>在下，曰虞舜。」帝曰：「俞？予聞，如何？」岳曰：「<ruby>瞽<rt>gǔ</rt></ruby>子，父頑，母嚚，象傲；克諧以孝，<ruby>烝<rt>zhēng</rt></ruby>烝乂，不格姦。」帝曰：「我其試哉！女于時，觀厥刑于二女。」<ruby>釐<rt>lǐ</rt></ruby>降二女于<ruby>媯<rt>guī</rt></ruby><ruby>汭<rt>ruì</rt></ruby>，嬪于虞。帝曰：「欽哉！」

## 丹朱（偽）

<span class="zhu">《書序》：昔在帝丹朱，敏捷文思，德播四方，將遜位，告於虞舜，作《丹朱》。</span>

曰若稽古，帝丹朱曰祁朱，允恭克己，光被四海，格於天地。克明俊朗，以親邦族。邦族既睦，平誓百姓。百姓穆穆，協和諸侯。帝乃命舜，監於諸侯。 帝曰：咨！舜，汝觀諸侯，邑民咸服。 舜曰:於，維帝失德，諸侯弗聽，帝明明允允，諸侯咸歸，邦族弗亂。 帝曰：咨，烝民告之，實維邦咸，諸侯歸之。汝維是之。 舜曰：於，民咸弗服，何可歸睦，邑民亂，諸侯律之。邦民服，帝修德也。 帝曰:咨，舜，明明允允，天命是之。四海寧寧，烝民同之，安汝監諸侯，惟允惟明。汝弼直，非寧丕應。以皓昭天，天申汝命用於監。 舜曰：於，維命是應，四方平允，諸侯不用，惟其穆穆。罔人貳德，惟天是應。慮明以動，厥世以監。 帝曰：都，舜，諸侯咸聚，命汝監諸侯，汝往之，諸侯必服。

維三年，諸侯咸修德，邑民歸之，舜治功成，帝丹朱遵堯命，使舜嗣位。

## 舜典（古）

<span class="zhu">《書序》：虞舜側微。堯聞之聰明。將使嗣位。歷試諸難。作《舜典》。</span>

曰若稽古，帝舜曰重華，協于帝。濬哲文明，溫恭允塞，玄德升聞，乃命以位。

慎徽五典，五典克從；納于百<ruby>揆<rt>kuí</rt></ruby>，百揆時敘；賓于四門，四門穆穆；納于大麓，烈風雷雨弗迷。帝曰：「格！汝舜。詢事考言，乃言<ruby>厎<rt>zhǐ</rt></ruby>可績，三載。汝<ruby>陟<rt>zhì</rt></ruby>帝位。」舜讓于德，弗嗣。

正月上日，受終于文祖。在璿璣玉衡，以齊七政。肆類于上帝，<ruby>禋<rt>yīn</rt></ruby>于六宗，望于山川，徧于群神。輯五瑞。既月乃日，覲四岳群牧，班瑞于群后。

歲二月，東巡守，至于岱宗，柴。望秩于山川，肆覲東后。協時月正日，同律度量衡。修五禮、五玉、三帛、二生、一死贄。如五器，卒乃復。五月南巡守，至于南岳，如岱禮。八月西巡守，至于西岳，如初。十有一月朔巡守，至于北岳，如西禮。歸，格于藝祖，用特。五載一巡守，群后四朝。敷奏以言，明試以功，車服以庸。

肇十有二州，封十有二山，<ruby>濬<rt>jùn</rt></ruby>川。

象以典刑，流宥五刑，鞭作官刑，扑作教刑，金作贖刑。<ruby>眚<rt>shěng</rt></ruby>災肆赦，<ruby>怙<rt>hù</rt></ruby>終賊刑。欽哉，欽哉，惟刑之恤哉！流共工于幽洲，放驩兜于崇山，竄三苗于三危，<ruby>殛<rt>jí</rt></ruby>鯀于羽山，四罪而天下咸服。

二十有八載，帝乃<ruby>殂<rt>cú</rt></ruby>落。百姓如喪考妣，三載，四海遏密八音。

月正元日，舜格于文祖，詢于四岳，闢四門，明四目，達四聰。「咨，十有二牧！」曰，「食哉惟時！柔遠能邇，惇德允元，而難任人，蠻夷率服。」

舜曰：「咨，四岳！有能奮庸熙帝之載，使宅百揆亮采，惠疇？」僉曰：「伯禹作司空。」帝曰：「俞，咨！禹，汝平水土，惟時<ruby>懋<rt>mào</rt></ruby>哉！」禹拜<ruby>稽<rt>q</rt></ruby>首，讓于稷、契暨<ruby>皋<rt>gāo</rt></ruby><ruby>陶<rt>yáo</rt></ruby>。帝曰：「俞，汝往哉！」

帝曰：「棄，黎民阻飢，汝后稷，播時百穀。」
<ruby><rt></rt></ruby>
帝曰：「契，百姓不親，五品不遜。汝作司徒，敬敷五教，在寬。」

帝曰：「皋陶，蠻夷猾夏，寇賊姦<ruby>宄<rt>guǐ</rt></ruby>。汝作士，五刑有服，五服三就。五流有宅，五宅三居。惟明克允！」

帝曰：「疇若予工？」僉曰：「垂哉！」帝曰：「俞，咨！垂，汝共工。」垂拜稽首，讓于<ruby>殳<rt>shū</rt></ruby><ruby>斨<rt>qiāng</rt></ruby>暨伯與。」帝曰：「俞，往哉！汝諧。」

帝曰：「疇若予上下草木鳥獸？」僉曰：「益哉！」帝曰：「俞，咨！益，汝作朕虞。」益拜稽首，讓于朱虎、熊羆。帝曰：「俞，往哉！汝諧。」

帝曰：「咨！四岳，有能典朕三禮？」僉曰：「伯夷！」帝曰：「俞，咨！伯，汝作秩宗。夙夜惟寅，直哉惟清。」伯拜稽首，讓于<ruby>夔<rt>kuí</rt></ruby>、龍。帝曰：「俞，往，欽哉！」

帝曰：「夔！命汝典樂，教<ruby>冑<rt>zhòu</rt></ruby>子，直而溫，寬而栗，剛而無虐，簡而無傲。詩言志，歌永言，聲依永，律和聲。八音克諧，無相奪倫，神人以和。」夔曰：「於！予擊石<ruby>拊<rt>fǔ</rt></ruby>石，百獸率舞。」

帝曰：「龍，朕<ruby>堲<rt>jí</rt></ruby>讒說<ruby>殄<rt>tiǎn</rt></ruby>行，震驚朕師。命汝作納言，夙夜出納朕命，惟允！」

帝曰：「咨！汝二十有二人，欽哉！惟時亮天功。」

三載考績，三考，黜陟幽明，庶績咸熙。分北三苗。

舜生三十徵庸三十，在位五十載，陟方乃死。

<span class="zhu">《書序》：帝釐下土，方設居方，別生分類。作《<ruby>汨<rt>gǔ</rt></ruby>作》、《九共》九篇、《<ruby>槀<rt>kào</rt></ruby><ruby>飫<rt>yù</rt></ruby>》。</span>

## 大禹謨（古）

<span class="zhu">《書序》：皋陶矢厥謨，禹成厥功，帝舜申之。作《大禹》、《皋陶謨》、《益稷》。</span>

曰若稽古，大禹曰文命，敷於四海，祗承于帝。曰：「后克艱厥后，臣克艱厥臣，政乃乂，黎民敏德。」

帝曰：「俞！允若茲，嘉言罔攸伏，野無遺賢，萬邦咸寧。稽于眾，舍己從人，不虐無告，不廢困窮，惟帝時克。」

益曰：「都，帝德廣運，乃聖乃神，乃武乃文。皇天眷命，奄有四海為天下君。」

禹曰：「惠迪吉，從逆凶，惟影響。」

益曰：「吁！戒哉！儆戒無虞，罔失法度。罔遊于逸，罔淫于樂。任賢勿貳，去邪勿疑。疑謀勿成，百志惟熙。罔違道以干百姓之譽，罔咈百姓以從己之欲。無怠無荒，四夷來王。」

禹曰：「於！帝念哉！德惟善政，政在養民。水、火、金、木、土、穀，惟修；正德、利用、厚生、惟和。九功惟敘，九敘惟歌。戒之用休，董之用威，勸之以九歌俾勿壞。」

帝曰：「俞！地平天成，六府三事允治，萬世永賴，時乃功。」

帝曰：「格，汝禹！朕宅帝位三十有三載，耄期倦于勤。汝惟不怠，總朕師。」

禹曰：「朕德罔克，民不依。皋陶邁種德，德乃降，黎民懷之。帝念哉！念茲在茲，釋茲在茲，名言茲在茲，允出茲在茲，惟帝念功。」

帝曰：「皋陶，惟茲臣庶，罔或干予正。汝作士，明于五刑，以弼五教。期于予治，刑期于無刑，民協于中，時乃功，懋哉。」

皋陶曰：「帝德罔愆，臨下以簡，御眾以寬；罰弗及嗣，賞延于世。宥過無大，刑故無小；罪疑惟輕，功疑惟重；與其殺不辜，寧失不經；好生之德，洽于民心，茲用不犯于有司。」

帝曰：「俾予從欲以治，四方風動，惟乃之休。」

帝曰：「來，禹！降水儆予，成允成功，惟汝賢。克勤于邦，克儉于家，不自滿假，惟汝賢。汝惟不矜，天下莫與汝爭能。汝惟不伐，天下莫與汝爭功。予懋乃德，嘉乃丕績，天之歷數在汝躬，汝終陟元后。人心惟危，道心惟微，惟精惟一，允執厥中。無稽之言勿聽，弗詢之謀勿庸。可愛非君？可畏非民？眾非元后，何戴？后非眾，罔與守邦？欽哉！慎乃有位，敬修其可願，四海困窮，天祿永終。惟口出好興戎，朕言不再。」

禹曰：「枚卜功臣，惟吉之從。」

帝曰：「禹！官占惟先蔽志，昆命于元龜。朕志先定，詢謀僉同，鬼神其依，龜筮協從，卜不習吉。」禹拜稽首，固辭。

帝曰：「毋！惟汝諧。」

正月朔旦，受命于神宗，率百官若帝之初。

帝曰：「咨，禹！惟時有苗弗率，汝徂征。」

禹乃會群后，誓于師曰；「濟濟有眾，咸聽朕命。蠢茲有苗，昏迷不恭，侮慢自賢，反道敗德，君子在野，小人在位，民棄不保，天降之咎，肆予以爾眾士，奉辭伐罪。爾尚一乃心力，其克有勳。」

三旬，苗民逆命。益贊于禹曰：「惟德動天，無遠弗屆。滿招損，謙受益，時乃天道。帝初于歷山，往于田，日號泣于旻天，于父母，負罪引慝。祗載見瞽瞍，夔夔齋慄，瞽亦允若。至諴感神，矧茲有苗。」

禹拜昌言曰：「俞！」班師振旅。帝乃誕敷文德，舞干羽于兩階，七旬有苗格。

## 皋陶謨

曰若稽古。皋陶曰：「允迪厥德，謨明弼諧。」

禹曰：「俞！如何？」

皋陶曰：「都！慎厥身，修思永。惇敘九族，庶明勵翼，邇可遠，在茲。」

禹拜昌言曰：「俞！」

皋陶曰：「都！在知人，在安民。」

禹曰：「吁！咸若時，惟帝其難之。知人則哲，能官人安民則惠。黎民懷之，能哲而惠，何憂乎驩兜？何遷乎有苗？何畏乎巧言令色孔壬？」

皋陶曰：「都！亦行有九德，亦言其人有德，乃言曰，載采采。」

禹曰：「何？」

皋陶曰：「寬而栗。柔而立，愿而恭，亂而敬，擾而毅，直而溫，簡而廉，剛而塞，彊而義，彰厥有常。吉哉！日宣三德，夙夜浚明有家。日嚴祗敬六德，亮采有邦，翕受敷施。九德咸事，俊乂在官。百僚師師，百工惟時。撫于五辰，庶績其凝。無教逸欲。有邦兢兢業業，一日二日萬幾。無曠庶官，天工人其代之。天敘有典，勑我五典五惇哉！天秩有禮，自我五禮有庸哉！同寅協恭和衷哉！天命有德，五服五章哉！天討有罪，五刑五用哉！政事懋哉懋哉！天聰明，自我民聰明，天明畏自我民明威。達于上下，敬哉有土。」

皋陶曰：「朕言惠，可厎行。」

禹曰：「俞！乃言厎可績。」

皋陶曰：「予未有知，思曰贊贊襄哉！」

## 益稷（古）

帝曰：「來，禹！汝亦昌言。」禹拜曰：「都！帝，予何言？予思日孜孜。」皋陶曰：「吁！如何？」禹曰：「洪水滔天，浩浩懷山襄陵，下民昏墊。予乘四載，隨山刊木，暨益奏庶鮮食。予決九川，距四海，濬畎澮距川；暨稷播，奏庶艱食鮮食。懋遷有無，化居。烝民乃粒，萬邦作乂。」皋陶曰：「俞！師汝昌言。」

禹曰：「都！帝，慎乃在位。」帝曰：「俞！禹曰：「安汝止，惟幾惟康。其弼直，惟動丕應。徯志以昭受上帝，天其申命用休。」

帝曰：「吁！臣哉鄰哉！鄰哉臣哉！」禹曰：「俞！」

帝曰：「臣作朕股肱耳目。予欲左右有民，汝翼。予欲宣力四方，汝為。予欲觀古人之象，日、月、星辰、山、龍、華蟲作會；宗彝、藻、火、粉米、黼、黻，絺繡，以五采彰施于五色，作服，汝明。予欲聞六律五聲八音，在治忽，以出納五言，汝聽。予違，汝弼，汝無面從，退有後言。欽四鄰！庶頑讒說，若不在時，侯以明之，撻以記之，書用識哉，欲並生哉！工以納言，時而颺之，格則承之庸之，否則威之。」

禹曰：「俞哉！帝光天之下，至于海隅蒼生，萬邦黎獻，共惟帝臣，惟帝時舉。敷納以言，明庶以功，車服以庸。誰敢不讓，敢不敬應？帝不時敷，同，日奏，罔功。」

帝曰：「無若丹朱傲，惟慢遊是好，傲虐是作。罔晝夜頟頟，罔水行舟。朋淫于家，用殄厥世。予創若時，娶于塗山，辛壬癸甲。啟呱呱而泣，予弗子，惟荒度土功。弼成五服，至于五千。州十有二師，外薄四海，咸建五長，各迪有功，苗頑弗即工，帝其念哉！」帝曰：「迪朕德，時乃功，惟敘。」皋陶方祗厥敘，方施象刑，惟明。

夔曰：「戛擊鳴球、搏拊、琴、瑟、以詠。」祖考來格，虞賓在位，群后德讓。下管鼗鼓，合止柷敔，笙鏞以閒。鳥獸蹌蹌；《簫韶》九成，鳳皇來儀。夔曰：「於！予擊石拊石，百獸率舞，庶尹允諧。」

帝庸作歌，曰：「勑天之命，惟時惟幾。」乃歌曰：「股肱喜哉！元首起哉！百工熙哉！」皋陶拜手稽首颺言曰：「念哉！率作興事，慎乃憲，欽哉！屢省乃成，欽哉！」乃賡載歌曰：「元首明哉，股肱良哉，庶事康哉！」又歌曰：「元首叢脞哉，股肱惰哉，萬事墮哉！」帝拜曰：「俞，往欽哉！」

# 夏書

## 禹貢

<span class="zhu">《書序》：禹別九州，隨山濬川，任土作《貢》。</span>

禹敷土，隨山刊木，奠高山大川。

冀州：既載壺口，治梁及岐。既修太原，至于岳陽；覃懷厎績，至于衡漳。厥土惟白壤，厥賦惟上上錯，厥田惟中中。恆、衛既從，大陸既作。島夷皮服，夾右碣石入于河。

濟河惟兗州。九河既道，雷夏既澤，灉、沮會同。桑土既蠶，是降丘宅土。厥土黑墳，厥草惟繇，厥木惟條。厥田惟中下，厥賦貞，作十有三載乃同。厥貢漆絲，厥篚織文。浮于濟、漯，達于河。

海岱惟青州。嵎夷既略，濰、淄其道。厥土白墳，海濱廣斥。厥田惟上下，厥賦中上。厥貢鹽絺，海物惟錯。岱畎絲、枲、鉛、松、怪石。萊夷作牧。厥篚檿絲。浮于汶，達于濟。

海、岱及淮惟徐州。淮、沂其乂，蒙、羽其藝，大野既豬，東原厎平。厥土赤埴墳，草木漸包。厥田惟上中，厥賦中中。厥貢惟土五色，羽畎夏翟，嶧陽孤桐，泗濱浮磬，淮夷蠙珠暨魚。厥篚玄纖、縞。浮于淮、泗，達于河。

淮海惟揚州。彭蠡既豬，陽鳥攸居。三江既入，震澤厎定。篠、簜既敷，厥草惟夭，厥木惟喬。厥土惟塗泥。厥田唯下下，厥賦下上，上錯。厥貢惟金三品，瑤、琨、篠、簜、齒、革、羽、毛惟木。鳥夷卉服。厥篚織貝，厥包橘柚，錫貢。沿于江、海，達于淮、泗。

荊及衡陽惟荊州。江、漢朝宗于海，九江孔殷，沱、潛既道，雲土、夢作乂。厥土惟塗泥，厥田惟下中，厥賦上下。厥貢羽、毛、齒、革惟金三品，杶、榦、栝、柏，礪、砥、砮、丹，惟菌、簵、楛；三邦厎貢厥名。包匭菁茅，厥篚玄纁璣組，九江納錫大龜。浮于江、沱、潛、漢，逾于洛，至于南河。

荊河惟豫州。伊、洛、瀍、澗既入于河，滎波既豬。導菏澤，被孟豬。厥土惟壤，下土墳壚。厥田惟中上，厥賦錯上中。厥貢漆、枲，絺、紵，厥篚纖、纊，錫貢磬錯。浮于洛，達于河。

華陽、黑水惟梁州。岷、嶓既藝，沱、潛既道。蔡、蒙旅平，和夷厎績。厥土青黎，厥田惟下上，厥賦下中，三錯。厥貢璆、鐵、銀、鏤、砮磬、熊、羆、狐、狸、織皮，西傾因桓是來，浮于潛，逾于沔，入于渭，亂于河。

黑水、西河惟雍州。弱水既西，涇屬渭汭，漆沮既從，灃水攸同。荊、岐既旅，終南、惇物，至于鳥鼠。原隰厎績，至于豬野。三危既宅，三苗丕敘。厥土惟黃壤，厥田惟上上，厥賦中下。厥貢惟球、琳、琅玕。浮于積石，至于龍門、西河，會于渭汭。織皮崐崘、析支、渠搜，西戎即敘。

導岍及岐，至于荊山，逾于河；壺口、雷首至于太岳；厎柱、析城至于王屋；太行、恆山至于碣石，入于海。

西傾、朱圉、鳥鼠至于太華；熊耳、外方、桐柏至于陪尾。

導嶓冢，至于荊山；內方，至于大別。

岷山之陽，至于衡山，過九江，至于敷淺原。

導弱水，至于合黎，餘波入于流沙。

導黑水，至于三危，入于南海。

導河、積石，至于龍門；南至于華陰，東至于厎柱，又東至于孟津，東過洛汭，至于大伾；北過降水，至于大陸；又北，播為九河，同為逆河，入于海。

嶓冢導漾，東流為漢，又東，為滄浪之水，過三澨，至于大別，南入于江。東，匯澤為彭蠡，東，為北江，入于海。

岷山導江，東別為沱，又東至于澧；過九江，至于東陵，東迆北，會于匯；東為中江，入于海。

導沇水，東流為濟，入于河，溢為滎；東出于陶丘北，又東至于菏，又東北，會于汶，又北，東入于海。

導淮自桐柏，東會于泗、沂，東入于海。

導渭自鳥鼠同穴，東會于灃，又東會于涇，又東過漆沮，入于河。

導洛自熊耳，東北，會于澗、瀍；又東，會于伊，又東北，入于河。

九州攸同，四隩既宅，九山刊旅，九川滌源，九澤既陂，四海會同。六府孔修，庶土交正，厎慎財賦，咸則三壤成賦。中邦錫土、姓，祗台德先，不距朕行。

五百里甸服：百里賦納總，二百里納銍，三百里納秸服，四百里粟，五百里米。

五百里侯服：百里采，二百里男邦，三百里諸侯。

五百里綏服：三百里揆文教，二百里奮武衛。

五百里要服：三百里夷，二百里蔡。

五百里荒服：三百里蠻，二百里流。

東漸于海，西被于流沙，朔南暨聲教訖于四海。禹錫玄圭，告厥成功。

## 禹誓（偽）



## 甘誓

<span class="zhu">《書序》：啟與有扈戰于甘之野，作《甘誓》。</span>

大戰于甘，乃召六卿。王曰：「嗟！六事之人，予誓告汝：有扈氏威侮五行，怠棄三正，天用勦絕其命。今予惟恭行天之罰。左不攻于左，汝不恭命；右不攻于右，汝不恭命；御非其馬之正，汝不恭命。用命，賞于祖；弗用命，戮于社。予則孥戮汝。」

## 五子之歌（古）



## 胤征（古）

## 厚父（簡）

□□□□王監劼跡，問前文人之恭明德。

王若曰：「厚父！遹聞禹敷土，隨山刊木，奠高山大川，乃降之民，建夏邦。啟惟後，帝亦弗㧬啟之經德少，命咎繇下，為之卿事，茲咸有神，能格於上，知天之威哉，聞民之若否，惟天乃永保夏邑。在夏之哲王，乃嚴寅，畏皇天上帝之命，朝夕肆祀，不盤於康，以庶民惟政之恭，天則弗斁，永保夏邦。其在時後王之饗國，肆祀三後，永敘在服，惟如台？」

厚父拜，稽首，曰：「都魯，天子！古天降下民，設萬邦，作之君，作之師，惟曰其助上帝，司下民之匿。王乃竭失其命，弗用先哲王孔甲之典刑，顛覆厥德，沉湎於非彝，天乃弗若，乃墜厥命，亡厥邦。惟時下民鴻帝之子，咸天之臣民。乃弗慎厥德，用敘在服。」

王曰：「欽之哉，厚父！惟時餘經念乃高祖克憲皇天之政功，乃虔秉厥德，作闢事三後。肆汝其若龜筮之言，亦勿可專改。茲小人之德，惟如台？」

厚父曰：「於呼，天子！天命不可沁斯，民心難測。民式克恭心敬畏，畏不祥，保教明德，慎肆祀，惟所役之司民啟之。民其亡諒，乃弗畏不祥，亡顯於民，亦惟禍之攸及，惟司民之所取。今民莫不曰：『餘保教明德，亦鮮克以誨。』曰民心惟本，厥作惟葉，矧其能丁？良於友人，乃宣淑厥心。若山厥高，若水厥深，如玉之在石，如丹之在朱。乃是惟人曰：『天監司民，厥徵如友之服於人。』民式克敬德，毋湛於酒。民曰：『惟酒用肆祀，亦惟酒用康樂。』曰酒非食，惟神之饗。民亦惟酒用敗威儀，亦惟酒用恆狂。」

# 商書

## 湯誓

<span class="zhu">《書序》：伊尹相湯伐桀，升自陑，遂與桀戰于鳴條之野。作《湯誓》。</span>

王曰：「格爾眾庶，悉聽朕言！非台小子敢行稱亂；有夏多罪，天命殛之。今爾有眾，汝曰：『我后不恤我眾，舍我穡事而割正？』予惟聞汝眾言，夏氏有罪。予畏上帝，不敢不正。今汝其曰：『夏罪、其如台？』夏王率遏眾力，率割夏邑。有眾率怠弗協。曰：『時日曷喪？予及汝皆亡！』夏德若茲，今朕必往。爾尚輔予一人致天之罰，予其大賚汝。爾無不信，朕不食言。爾不從誓言，予則孥戮汝，罔有攸赦。」

<span class="zhu">《書序》：湯既勝夏。欲遷其社不可。作《夏社》、《疑至》、《臣扈》。</span>

<span class="zhu">《書序》：夏師敗績，湯遂從之，遂伐三朡，俘厥寶玉。誼伯、仲伯作《典寶》。</span>

## 仲虺之誥（古）
## 湯誥（古）
## 伊訓（古）
## 太甲上（古）
## 太甲中（古）
## 太甲下（古）
## 咸有一德（古）

## 盤庚

盤庚遷于殷，民不適有居。率吁眾戚出矢言。曰：「我王來，既爰宅于茲；重我民，無盡劉。不能胥匡以生；卜稽曰其如臺？先王有服，恪謹天命；茲猶不常寧，不常厥邑，于今五邦。今不承于古，罔知天之斷命，矧曰其克從先王之烈？若顛木之有由蘗，天其永我命于茲新邑，紹復先王之大業，厎綏四方。」

盤庚教于民，由乃在位，以常舊服，正法度。曰：「無或敢伏小人之攸箴！」王命眾，悉至于庭。王若曰：「格汝眾。予告汝訓：汝猷黜乃心，無傲從康。古我先王，亦惟圖任舊人共政。王播告之，修不匿厥指，王用丕欽；罔有逸言，民用丕變。今汝聒聒，起信險膚，予弗知乃所訟。

「非予自荒茲德，惟汝含德，不惕予一人。予若觀火。予亦拙謀，作乃逸。若網在綱，有條而不紊；若農服田力穡，乃亦有秋。汝克黜乃心，施實德于民，至于婚友；丕乃敢大言，汝有積德。乃不畏戎毒于遠邇；惰農自安，不昏作勞，不服田畝，越其罔有黍稷。汝不和吉言于百姓，惟汝自生毒；乃敗禍奸宄，以自災于厥身。乃既先惡于民，乃奉其恫，汝悔身何及！相時憸民，猶胥顧于箴言；其發有逸口，矧予制乃短長之命？汝曷弗告朕，而胥動以浮言，恐沈于眾？若火之燎于原，不可向邇，其猶可撲滅。則惟汝眾自作弗靖，非予有咎。

「遲任有言曰：『人惟求舊；器非求舊，惟新。』古我先王，暨乃祖乃父，胥及逸勤；予敢動用非罰？世選爾勞，予不掩爾善。茲予大享于先王，爾祖其從與享之。作福作災，予亦不敢動用非德。予告汝于難；若射之有志。汝無侮老成人，無弱孤有幼。各長于厥居，勉出乃力，聽予一人之作猷。無有遠邇，用罪伐厥死，用德彰厥善。邦之臧，惟汝眾；邦之不臧，惟予一人有佚罰。凡爾眾，其惟致告：自今至于後日，各恭爾事，齊乃位，度乃口。罰及爾身，弗可悔。」

盤庚作，惟涉河以民遷，乃話民之弗率，誕告用亶。其有眾咸造，勿褻在王庭。盤庚乃登進厥民。曰：「明聽朕言，無荒失朕命。嗚呼！古我前後，罔不惟民之承保，後胥戚；鮮以不浮于天時。殷降大虐，先王不懷；厥攸作，視民利用遷。汝曷弗念我古後之聞？承汝俾汝，惟喜康共；非汝有咎，比于罰。予若吁懷茲新邑，亦惟汝故，以丕從厥志。

「今予將試以汝遷，安定厥邦。汝不憂朕心之攸困，乃咸大不宣乃心，欽念以忱；動予一人。爾惟自鞠自苦：若乘舟，汝弗濟，臭厥載。爾忱不屬，惟胥以沈。不其或稽，自怒曷瘳？汝不謀長，以思乃災；汝誕勸憂。今其有今罔後，汝何生在上？今予命汝一，無起穢以自臭，恐人倚乃身、迂乃心。予迓續乃命于天；予豈汝威？用奉畜汝眾。予念我先神後之勞爾先；予丕克羞爾，用懷爾然。失于政，陳于茲，高後丕乃崇降罪疾；曰：『曷虐朕民！』汝萬民乃不生生，暨予一人猷同心，先後丕降與汝罪疾；曰：『曷不暨朕幼孫有比！』故有爽德，自上其罰汝，汝罔能迪。

「古我先後，既勞乃祖乃父，汝共作我畜民。汝有戕則在乃心，我先後綏乃祖乃父；乃祖乃父，乃斷棄汝，不救乃死。茲予有亂政同位，具乃貝玉。乃祖乃父，丕乃告我高後曰：『作丕刑于朕孫。』迪高後丕乃崇降弗祥。嗚呼！今予告汝不易：永敬大恤，無胥絕遠；汝分、猷念以相從，各設中于乃心。乃有不吉不迪，顛越不恭，暫遇奸宄；我乃劓殄滅之，無遺育，無俾易種于茲新邑。往哉生生！今予將試以汝遷，永建乃家。」

盤庚既遷，奠厥攸居。乃正厥位，綏爰有眾。曰：「無戲怠，懋建大命。今予其敷心腹腎腸，歷告爾百姓于朕志。罔罪爾眾；爾無共怒，協比讒言予一人。古我先王，將多于前功，適于山。用降我兇，德嘉績于朕邦。今我民用蕩析離居，罔有定極。爾謂朕：『曷震動萬民以遷？』肆上帝將復我高祖之德，亂越我家。朕及篤敬，恭承民命，用永地于新邑。肆予沖人，非廢厥謀，吊由靈。各非敢違卜，用宏茲賁。嗚呼！邦伯、師長、百執事之人，尚皆隱哉。予其懋簡相爾，念敬我眾。朕不肩好貨；敢恭生生，鞠人、謀人之保居，敘欽。今我既羞告爾于朕志，若否，罔有弗欽。無總于貨寶，生生自庸。式敷民德，永肩一心。」

## 說命（簡）

惟殷王賜說於天，庸為失仲使人。王命厥百工向，以貨徇求說於邑人。惟弼人得說于傅巖，厥俾繃弓，引關辟矢。說方築城，縢降庸力，厥說之狀，腕肩如椎。王迺訊說曰：「帝抑尔以畀余，抑非？」說迺曰：「惟帝以余畀尔，尔左執朕袂，尔右稽首。」王曰：「亶然。天迺命說伐失仲。」失仲是生子，生二牡豕。失仲卜曰：「我其殺之」，「我其已，勿殺」。勿殺是吉。失仲違卜，乃殺一豕。說于圍伐失仲，一豕乃旋保以逝，迺踐，邑人皆從，一豕隨仲之自行，是為赦俘之戎。其惟說邑，在北海之州，是惟圜土。說來，自從事于殷，王用命說為公。

說來自傅巖，在殷。武丁朝於門，入在宗。王原比厥夢，曰：「汝來惟帝命。」說曰：「允若時。」武丁曰：「來格汝說，聽戒朕言，漸之於乃心。若金，用惟汝作礪。古我先王滅夏，變強，捷蠢邦，惟庶相之力勝，用孚自邇。敬之哉，啟乃心，日沃朕心。若藥，如不瞑眩，越疾罔瘳。朕畜汝，惟乃腹，非乃身。若天旱，汝作淫雨。若津水，汝作舟。汝惟茲說底之于乃心。且天出不祥，不徂遠，在厥落，汝克視四方，乃俯視地。心毀惟備。敬之哉，用惟多德。且惟口起戎出好，惟干戈作疾，惟衣載病，惟干戈眚厥身。若抵不視，用傷，吉不吉。余告汝若時，志之于乃心。」

「……員，經德配天，余罔有斁言。小臣罔俊在朕服，余惟命汝說融朕命，余柔遠能邇，以益視事，弼永延，作余一人。」王曰：「說，既亦詣乃服，勿易俾越。如飛雀罔畏離，不惟鷹隼，廼弗虞民，厥其禍亦羅于■■。」王曰：「說，汝毋忘曰：『余克享于朕辟。』其又廼司四方民丕克明，汝惟有萬壽在乃政，汝亦惟克顯天，恫瘝小民，中乃罰，汝亦惟有萬福業業在乃服。」王曰：「說，晝如視日，夜如視辰，時罔非乃載。敬之哉。若賈，汝毋非貨如石。」王曰：「說，余既諟劼毖汝，使若玉冰，上下罔不我儀。」王曰：「說，昔在大戊，克漸五祀，天章之用九德，弗易百姓。惟時大戊謙曰：『余不克辟萬民。余罔墜天休，式惟三德賜我，吾乃敷之于百姓。余惟弗雍天之嘏命。』」王曰：「說，毋獨乃心，敷之于朕政，欲汝其有友勑朕命哉。」

## 高宗肜日

高宗肜日，越有雊雉。祖己曰：「惟先格王，正厥事。」乃訓于王曰：「惟天監下民，典厥義。降年有永有不永；非天夭民，民中絕命。民有不若德，不聽罪；天既孚命正厥德，乃曰：『其如臺？』嗚呼！王司敬民；罔非天胤，典祀無豐于昵。」

## 西伯戡黎

西伯既戡黎，祖伊恐，奔告于王。曰：「天子！天既訖我殷命；格人元龜，罔敢知吉。非先王不相我後人，惟王淫戲用自絕。故天棄我；不有康食，不虞天性，不迪率典。今我民罔弗欲喪，曰：『天曷不降威？大命不摯。』今王其如臺！」王曰：「嗚呼！我生不有命在天？」祖伊反曰：「嗚呼！乃罪多參在上，乃能責命于天！殷之即喪，指乃功；不無戮于爾邦。」

## 微子

微子若曰：「父師、少師，殷其弗或亂正四方。我祖厎遂陳于上；我用沈酗于酒，用亂敗厥德于下。殷罔不小大，好草竊奸宄，卿士師師非度，凡有辜罪，乃罔恒獲。小民方興，相為敵讎。今殷其淪喪，若涉大水，其無津涯。殷遂喪，越至于今。」

曰：「父師、少師，我其發出狂？吾家耄遜于荒？今爾無指告予，顛隮若之何其？」父師若曰：「王子！天毒降災荒殷邦，方興沈酗于酒。乃罔畏畏，咈其耇長、舊有位人。今殷民，乃攘竊神只之犧牷牲，用以容，將食無災。降監殷民，用乂；讎斂，召敵讎不怠。罪合于一，多瘠罔詔。商今其有災，我興受其敗。商其淪喪，我罔為臣仆。詔王子出迪，我舊云刻子；王子弗出，我乃顛隮。自靖，人自獻于先王，我不顧行遯。」

## 尹至（簡）

惟尹自夏徂亳，逯至在湯。湯曰：「格！汝其有吉，志！」尹曰：「後！我來越今旬日。余美其有夏眾不吉，好其有後厥志其倉，寵二玉，弗虞其有眾。民沇曰：『余及汝偕亡。』惟災虐德、暴身童、亡典。夏有祥，在西在東，見章於天。其有民率曰：『惟我速禍。』鹹曰：『曷今東祥不章？』今其如台？」湯曰：「汝告我夏隱，率若詩？」尹曰：「若詩。」湯盟質﨤尹，茲乃柔大縈。湯往征弗附。摯度，摯德。不僭。自西剪西邑，戡其有夏。夏料民，入於水，曰戰。帝曰：「一勿遺。」

## 尹誥（簡）

惟尹既及湯，咸有一德。尹念天之敗西邑夏。曰：「夏自絕其有民，亦惟厥眾，非民亡與守邑。厥辟作怨於民，民復之用離心。我剪滅夏，今後曷不監？」 摯告湯曰：「我克協我友。今惟民遠邦歸志。」湯曰：「嗚呼！吾何作於民，俾我眾勿違朕言？」摯曰：「後其賚之，其有夏之金玉實邑，舍之。言。」乃致眾於亳中邑。

# 周書

## 泰誓上（古）
## 泰誓中（古）
## 泰誓下（古）
## 牧誓

時甲子昧爽，王朝至于商郊牧野，乃誓。王左杖黃鉞，右秉白旄以麾，曰：「逖矣西土之人。」王曰：「嗟！我友邦冢君，御事、司徒、司馬、司空、亞、旅、師氏、千夫長、百夫長及庸、蜀、羌、髳、微、盧、彭、濮人。稱爾戈，比爾干，立爾矛，予其誓。」

王曰：「古人有言曰：『牝雞無晨。牝雞之晨，惟家之索。』今商王受，惟婦言是用。昏棄厥肆祀，弗答；昏棄厥遺王父母弟，不迪。乃惟四方之多罪逋逃，是崇是長，是信是使，是以為大夫卿士；俾暴虐于百姓，以奸宄于商邑。今予發，惟恭行天之罰。今日之事，不愆于六步、七步，乃止齊焉。夫子勖哉！不愆于四伐、五伐、六伐、七伐，乃止齊焉。勖哉夫子！尚桓桓，如虎、如貔、如熊、如羆，于商郊；弗迓克奔，以役西土。勖哉夫子！爾所弗勖，其于爾躬有戮！」

## 武成（古）

## 洪範

惟十有三祀，王訪于箕子。王乃言曰：「嗚呼！箕子。惟天陰騭下民，相協厥居，我不知其彝倫攸敘。」

箕子乃言曰：「我聞在昔，鯀堙洪水，汨陳其五行；帝乃震怒，不畀洪范九疇，彝倫攸斁。鯀則殛死，禹乃嗣興，天乃錫禹洪范九疇，彝倫攸敘。」

「初一曰五行，次二曰敬用五事，次三曰農用八政，次四曰協用五紀，次五曰建用皇極，次六曰乂用三德，次七曰明用稽疑，次八曰念用庶徵，次九曰向用五福，威用六極。」

「一、五行：一曰水，二曰火，三曰木，四曰金，五曰土。水曰潤下，火曰炎上，木曰曲直，金曰從革，土爰稼穡。潤下作鹹，炎上作苦，曲直作酸，從革作辛，稼穡作甘。」

「二、五事：一曰貌，二曰言，三曰視，四曰聽，五曰思。貌曰恭，言曰從，視曰明，聽曰聰，思曰睿。恭作肅，從作乂，明作哲，聰作謀，睿作聖。」

「三、八政：一曰食，二曰貨，三曰祀，四曰司空，五曰司徒，六曰司寇，七曰賓，八曰師。」

「四、五紀：一曰歲，二曰月，三曰日，四曰星辰，五曰歷數。」

「五、皇極：皇建其有極，斂時五福，用敷錫厥庶民。惟時厥庶民于汝極，錫汝保極。凡厥庶民，無有淫朋；人無有比德，惟皇作極。凡厥庶民，有猷有為有守，汝則念之。不協于極，不罹于咎；皇則受之。而康而色，曰『予攸好德。』汝則錫之福。時人斯其惟皇之極。無虐煢獨；而畏高明。人之有能有為，使羞其行，面邦其昌。凡厥正人，既富方穀；汝弗能使有好于而家，時人斯其辜。于其無好德，汝雖錫之福，其作汝用咎。無偏無陂，遵王之義；無有作好，遵王之道；無有作惡，遵王之路。無偏無黨，王道蕩蕩；無黨無偏，王道平平；無反無側，王道正直。會其有極，歸其有極。曰皇極之敷言，是彝是訓，于帝其訓。凡厥庶民，極之敷言，是訓是行，以近天子之光。曰天子作民父母，以為天下王。」

「六、三德：一曰正直，二曰剛克，三曰柔克。平康正直，強弗友剛克，燮友柔克；沈潛剛克，高明柔克。惟辟作福，惟辟作威，惟辟玉食，臣無有作福作威玉食；臣之有作福作威玉食，其害于而家、兇于而國。人用側頗僻，民用僭忒。」

「七、稽疑：擇建立卜筮人，乃命卜筮，曰雨，曰霽，曰蒙，曰驛，曰克，曰貞，曰悔。凡七，卜五，占用二，衍忒。立時人作卜筮，三人占，則從二人之言。汝則有大疑，謀及乃心，謀及卿士，謀及庶人，謀及卜筮。汝則從、龜從、筮從、卿士從、庶民從，是之謂大同；身其康強，子孫其逢：吉。汝則從、龜從、筮從、卿士逆、庶民逆：吉。卿士從、龜從、筮從、汝則逆、庶民逆：吉。庶民從、龜從、筮從、汝則逆、卿士逆：吉。汝則從、龜從、筮逆、卿士逆、庶民逆：作內，吉；作外，兇。龜筮共違于人：用靜，吉；用作，兇。」

「八、庶徵：曰雨，曰陽，曰燠，曰寒，曰風，曰時。五者來備，各以其敘，庶草蕃廡。一極備兇，一極無兇。曰休徵：曰肅，時雨若；曰乂，時陽若；曰晢，時燠若；曰謀，時寒若；曰聖，時風若。曰咎徵：曰狂，恒雨若；曰僭，恒陽若；曰豫，恒燠若；曰急，恒寒若；曰蒙，恒風若。曰王省惟歲，卿士惟月，師尹惟日。歲月日時無易，百穀用成，乂用明，俊民用章，家用平康。日月歲時既易，百穀用不成，乂用昏不明，俊民用微，家用不寧。庶民惟星，星有好風，星有好雨。日月之行，則有冬有夏；月之從星，則以風雨。」

「九、五福：一曰壽，二曰富，三曰康寧，四曰攸好德，五曰考終命。六極：一曰兇短折，二曰疾，三曰憂，四曰貧，五曰惡，六曰弱。」

## 旅獒（古）
## 金縢

既克商二年，王有疾，弗豫。二公曰：「我其為王穆卜。」周公曰：「未可以戚我先王。」公乃自以為功，為三壇同墠。為壇於南方，北面周公立焉；植璧秉珪，乃告太王、王季、文王。史乃冊祝曰：「惟爾元孫某，遘厲虐疾；若爾三王，是有丕子之責于天，以旦代某之身。予仁若考，能多材多藝，能事鬼神；乃元孫不若旦多材多藝，不能事鬼神。乃命于帝庭，敷佑四方，用能定爾子孫于下地；四方之民，罔不祗畏。嗚呼！無墜天之降寶命，我先王亦永有依歸。今我即命于元龜，爾之許我，我其以璧與珪，歸俟爾命，爾不許我，我乃屏璧與珪。」乃卜三龜，一習吉。啟龠見書，乃并是吉。公曰：「體，王其罔害；予小子新命于三王，惟永終是圖。茲攸俟，能念予一人。」公歸，乃納冊于金縢之匱中。王翼日乃瘳。武王既喪，管叔及其群弟乃流言於國，曰：「公將不利於孺子。」周公乃告二公曰：「我之弗辟，我無以告我先王。」周公居東二年，則罪人斯得。于後，公乃為詩以貽王，名之曰「鴟鸮」；王亦未敢誚公。

秋，大熟，未獲，天大雷電以風，禾盡偃，大木斯拔；邦人大恐，王與大夫盡弁，以啟金縢之書，乃得周公所自以為功，代武王之說。二公及王乃問諸史與百執事。對曰：「信。噫！公命，我勿敢言。」王執書以泣，曰：「其勿穆卜。昔公勤勞王家，惟予沖人弗及知；今天動威，以彰周公之德；惟朕小子其新逆，我國家禮亦宜之。」

王出郊，天乃雨。反風，禾則盡起。二公命邦人，凡大木所偃，盡起而筑之，歲則大熟。

## 大誥

王若曰：「猷，大誥爾多邦，越爾御事。弗吊天降割于我家，不少延。洪惟我幼沖人，嗣無疆大歷服。弗造哲，迪民康，矧曰其有能格知天命？已，予惟小子，若涉淵水，予惟往求朕攸濟。敷賁，敷前人受命，茲不忘大功，予不敢閉于天降威用。寧王遺我大寶龜，紹天明；即命曰：『有大艱于西土，西土人亦不靜，越茲蠢。』殷小腆，誕敢紀其敘。天降威，知我國有疵，民不康。曰：『予復。』反鄙我周邦。「今蠢，今翼日，民獻有十夫，予翼，以于敉寧武圖功。我有大事，休，朕卜并吉。肆予告我友邦君，越尹氏、庶士、御事，曰：『予得吉卜，以惟以爾庶邦，于伐殷逋播臣。』爾庶邦君，越庶士、御事，罔不反曰：『艱大，民不靜，亦惟在王宮、邦君室。越予小子，考翼，不可征；王害不違卜？』肆予沖人，永思艱。曰：嗚呼！允蠢鰥寡，哀哉！予造天役，遺大投艱于朕身；越予沖人，不卬自恤。義爾邦君，越爾多士——尹氏、御事、綏予曰：『無毖于恤，不可不成乃寧考圖功。』己，予惟小子，不敢替上帝命。天休于寧王，興我小邦周；寧王惟卜用，克綏受茲命。今天其相民，矧亦惟卜用。嗚呼！天明畏，弼我丕丕基。」王曰：「爾惟舊人，爾丕克遠省，爾知寧王若勤哉！天閟毖我成功所，予不敢不極卒寧王圖事。肆予大化誘我友邦君；天棐忱辭，其考我民，予曷其不于前寧人圖功攸終？天亦惟用勤毖我民，若有疾；予曷敢不于前寧人攸受休畢？」王曰：「若昔，朕其逝。朕言艱日思。若考作室，既厎法，厥子乃弗肯堂，矧肯構？厥父菑，厥子乃弗肯播，矧肯獲？厥考翼其肯曰：『予有後，弗棄基？』肆予曷敢不越卬敉寧王大命？若兄考，乃有友伐厥子，民養其勸弗救？」王曰：「嗚呼！肆哉爾庶邦君，越爾御事。爽邦由哲，亦惟十人，迪知上帝命，越天棐忱，爾時罔敢易法，矧今天降戾于周邦？惟大艱人，誕鄰胥伐于厥室；爾亦不知天命不易。予永念曰：天惟喪殷；若穡夫，予曷敢不終朕畝？天亦惟休于前寧人，予曷其極卜？敢弗于從，率寧人有指疆土？矧今卜并吉？肆朕誕以爾東征；天命不僭，卜陳惟若茲。」

## 微子之命（古）
## 康誥

惟三月，哉生魄，周公初基作新大邑于東國洛；四方民大和會，侯甸男邦采衛，百工播民，和見士于周？周公咸勤，乃洪大誥治。

王若曰：「孟侯，朕其弟，小子封。惟乃丕顯考文王，克明德慎罰，不敢侮鰥寡，庸庸、祗祗、威威、顯民。用肇造我區夏；越我一二邦，以修我西土。惟時怙，冒聞于上帝，帝休。天乃大命文王，殪戎殷，誕受厥命。越厥邦厥民，惟時敘。乃寡兄勖，肆汝小子封，在茲東土。」

王曰：「嗚呼！封。汝念哉！今民將在祗遹乃文考，紹聞衣德言，往敷求于殷先哲王，用保乂民。汝丕遠惟商耇成人，宅心知訓。別求聞由古先哲王，用康保民，弘于天若。德裕乃身，不廢在王命。」

王曰：「嗚呼！小子封。恫瘝乃身，敬哉！天畏棐忱，民情大可見。小人難保；往盡乃心，無康好逸豫，乃其乂民。我聞曰：『怨不在大，亦不在小；惠不惠，懋不懋。』已，汝惟小子，乃服惟弘王，應保殷民；亦惟助王宅天命，作新民。」

王曰：「嗚呼！封。敬明乃罰。人有小罪非眚，乃惟終，自作不典；式爾，有厥罪小，乃不可不殺。乃有大罪非終，乃惟眚災適爾，既道極厥辜，時乃不可殺。」

王曰：「嗚呼！封。有敘時，乃大明服，惟民其敕懋和。若有疾，惟民其畢棄咎。若保赤子，惟民其康乂。非汝封刑人殺人，無或刑人殺人；非汝封又曰劓刵人，無或劓刵人。」

王曰：「外事，汝陳時臬司，師茲殷罰有倫。」

又曰：「要囚，服念五六日，至于旬時，丕蔽要囚。」

王曰：「汝陳時臬事，罰蔽殷彝，用其義刑義殺，勿庸以次汝封。乃汝盡遜，曰時敘；惟曰未有遜事。已，汝惟小子，未其有若汝封之心；朕心朕德惟乃知。凡民自得罪，寇攘奸宄，殺越人于貨，昏不畏死：罔弗憝。」

王曰：「封。元惡大憝，矧惟不孝不友。子弗祗服厥父事，大傷厥考心；于父不能字厥子，乃疾厥子。于弟弗念天顯，乃弗克恭厥兄；兄亦不念鞠子哀，大不友于弟。惟吊茲，不于我政人得罪；天惟與我民彝大泯亂；曰乃其速由文王作罰，刑茲無赦。不率大戛，矧惟外庶子訓人、惟厥正人、越小臣、諸節，乃別播敷，造民大譽，弗念弗庸，瘝厥君；時乃引惡，惟朕憝。已，汝乃其速由茲義率殺。亦惟君惟長，不能厥家人、越厥小臣外正，惟威惟虐，大放王命：乃非德用乂。汝亦罔不克敬典，乃由裕民；惟文王之敬忌，乃裕民。曰：『我惟有及。』則予一人以懌。」

王曰：「封！爽惟民，迪吉康。我時其惟殷先哲王德，用康乂民作求。矧今民罔迪不適，不迪則罔政在厥邦。」

王曰：「封！予惟不可不監，告汝德之說，于罰之行。今惟民不靜，未戾厥心，迪屢未同。爽惟天其罰殛我，我其不怨。惟厥罪無在大，亦無在多，矧曰其尚顯聞于天。」

王曰：「嗚呼！封，敬哉！無作怨，勿用非謀非彝蔽時忱，丕則敏德。用康乃心，顧乃德，遠乃猷裕，乃以民寧，不汝瑕殄。」

王曰：「嗚呼！肆汝小子封。惟命不于常；汝念哉，無我殄享，明乃服命，高乃聽，用康乂民。」

王若曰：「往哉封。勿替敬典！聽朕告汝，乃以殷民世享。」

## 酒誥

王若曰：「明大命于妹邦。乃穆考文王肇國在西土。厥誥毖庶邦庶士越少正御事，朝夕曰：『祀茲酒。惟天降命，肇我民，惟元祀。天降威，我民用大亂喪德，亦罔非酒惟行；越小大邦用喪，亦罔非酒惟辜。』

文王誥教小子有正有事：無彝酒。越庶國：飲惟祀，德將無醉。惟曰我民迪小子惟土物愛，厥心臧。聰聽祖考之遺訓，越小大德，小子惟一。

妹土，嗣爾股肱，純其藝黍稷，奔走事厥考厥長。肇牽車牛，遠服賈用。孝養厥父母，厥父母慶，自洗腆，致用酒。

庶士、有正越庶伯、君子，其爾典聽朕教！爾大克羞耇惟君，爾乃飲食醉飽。丕惟曰爾克永觀省，作稽中德，爾尚克羞饋祀。爾乃自介用逸，茲乃允惟王正事之臣。茲亦惟天若元德，永不忘在王家。」

王曰：「封！我西土棐徂邦君、御事、小子，尚克用文王教，不腆于酒。故我至于今，克受殷之命。」

王曰：「封，我聞惟曰：『在昔殷先哲王迪畏天顯小民，經德秉哲。自成湯咸至于帝乙，成王畏相惟御事，厥棐有恭，不敢自暇自逸，矧曰其敢崇飲？越在外服，侯甸男衛邦伯，越在內服，百僚庶尹惟亞惟服宗工越百姓里居，罔敢湎于酒。不惟不敢，亦不暇，惟助成王德顯越，尹人祗辟。』我聞亦惟曰：『在今後嗣王，酣，身厥命，罔顯于民祗，保越怨不易。誕惟厥縱，淫泆于非彝，用燕喪威儀，民罔不衋傷心。惟荒腆于酒，不惟自息乃逸，厥心疾很，不克畏死。辜在商邑，越殷國滅，無罹。弗惟德馨香祀，登聞于天；誕惟民怨，庶群自酒，腥聞在上。故天降喪于殷，罔愛于殷，惟逸。天非虐，惟民自速辜。』」

王：「封，予不惟若茲多誥。古人有言曰：『人無於水監，當於民監。』今惟殷墜厥命，我其可不大監撫于時！

予惟曰：「汝劼毖殷獻臣、侯、甸、男、衛，矧太史友、內史友、越獻臣百宗工，矧惟爾事服休，服采，矧惟若疇，圻父薄違，農夫若保，宏父定辟，矧汝，剛制于酒。』

厥或誥曰：『群飲。』汝勿佚。盡執拘以歸于周，予其殺。又惟殷之迪諸臣惟工，乃湎于酒，勿庸殺之，姑惟教之。有斯明享，乃不用我教辭，惟我一人弗恤弗蠲，乃事時同于殺。」

王曰：「封，汝典聽朕毖，勿辯乃司民湎于酒。」

## 梓材

王曰：「封！以厥庶民暨厥臣達大家，以厥臣達王，惟邦君。汝若恒越曰：『我有師師，司徒、司馬、司空、尹、旅。曰：予罔厲殺人；亦厥君先敬勞，肆徂厥敬勞。肆往，奸宄、殺人、歷人、宥；肆亦見厥君事，戕敗人宥。』王啟監，厥亂為民。曰：無胥戕，無胥虐，至于敬寡，至于屬婦，合由以容。王其效邦君、越御事，厥命曷以引養引恬。自古王若茲，監罔攸辟。

惟曰：若稽田，既勤敷菑，惟其陳修，為厥疆畎。若作室家，既勤垣墉，惟其涂墍茨。若作梓材，既勤樸斲，惟其涂丹雘。

「今王惟曰：先王既勤用明德，懷為夾，庶邦享作，兄弟方來；亦既用明德，後式典集，庶邦丕享。皇天既付中國民越厥疆土于先王；肆王惟德用，和懌先後迷民，用懌先王受命。已！若茲監。惟曰：欲至于萬年惟王，子子孫孫永保民。」

## 召誥

惟二月既望，越六日乙未，王朝步自周，則至于豐。惟太保先周公相宅；越若來三月，惟丙午朏，越三日戊申，太保朝至于洛，卜宅。厥既得卜，則經營。越三日庚戌，太保乃以庶殷，攻位于洛汭；越五日甲寅，位成。若翼日乙卯，周公朝至于洛，則達觀于新邑營。越三日丁巳，用牲于郊，牛二。越翼日戊午，乃社于新邑，牛一、羊一、豕一。越七日甲子，周公乃朝用書命庶殷--侯、甸、男、邦伯。厥既命殷庶，庶殷丕作。太保乃以庶邦冢君，出取幣，乃復入，錫周公。

曰：「拜手稽首，旅王若公。誥告庶殷，越自乃御事。嗚呼！皇天上帝，改厥元子茲大國殷之命。惟王受命，無疆惟休，亦無疆惟恤。嗚呼！曷其奈何弗敬！天既遐終大邦殷之命。茲殷多先哲王在天，越厥後王后民，茲服厥命；厥終智藏瘝在。夫知保抱攜持厥婦子，以哀吁天；徂厥亡出執。」

「嗚呼！天亦哀于四方民，其眷命用懋，王其疾敬德。相古先民有夏，天迪從子保；面稽天若，今時既墜厥命。今相有殷，天迪格保；面稽天若，今時既墜厥命。今沖子嗣，則無遺壽耇；曰：其稽我古人之德，矧曰其有能稽謀自天。嗚呼！有王雖小，元子哉。其丕能諴于小民，今休。王不敢後，用顧畏于民碞。王來紹上帝，自服于土中。旦曰：『其作大邑，其自時配皇天；毖祀于上下，其自時中乂，王厥有成命，治民今休。』王先服殷御事，比介于我有周御事。節性，惟日其邁；王敬作所，不可不敬德。」

「我不可不監于有夏，亦不可不監于有殷。我不敢知曰，有夏服天命，惟有歷年；我不敢知曰，不其延，惟不敬厥德，乃早墜厥命。我不敢知曰，有殷受天命，惟有歷年；我不敢知曰，不其延，惟不敬厥德，乃早墜厥命。今王嗣受厥命，我亦惟茲二國命，嗣若功。王乃初服；嗚呼！若生子，罔不在厥初生；自貽哲命。今天其命哲，命吉兇，命歷年。知今我初服，宅新邑，肆惟王其疾敬德。王其德之用，祈天永命。其惟王勿以小民淫用非彝，亦敢殄戮；用乂民，若有功。其惟王位在德元，小民乃惟刑；用于天下，越王顯。上下勤恤，其曰：『我受天命，丕若有夏歷年，式勿替有殷歷年。』欲王以小民受天永命。」

拜手稽首曰：「予小臣，敢以王之讎民、百君子、越友民，保受王威命明德。王末有成命，王亦顯。我非敢勤，惟恭奉幣、用供王，能祈天永命。」

## 洛誥

周公拜手稽首曰：「朕復子明辟。王如弗敢及天基命定命，予乃胤保，大相東土，其基作民明辟。予惟乙卯，朝至于洛師。我卜河朔黎水。我乃卜澗水東、瀍水西，惟洛食。我又卜瀍水東，亦惟洛食。伻來以圖，及獻卜。」

王拜手稽首曰：「公！不敢不敬天之休，來相宅，其作周匹休。公既定宅，伻來、來，視予卜休恒吉，我二人共貞；公其以予萬億年。敬天之休；拜手稽首誨言。」

周公曰：「王肇稱殷禮，祀于新邑，咸秩無文。予齊百工，伻從王于周；予惟曰：庶有事。今王即命曰：『記功，宗，以功作元祀。』惟命曰：『汝受命篤弼；丕視功載，乃汝其悉自教工。』孺子其朋，孺子其朋，其往。無若火始焰焰，厥攸灼，敘弗其絕。厥若彝及撫事。如予惟以在周工，往新邑。伻向即有僚，明作有功；惇大成裕，汝永有辭。」

公曰：「已！汝惟沖子，惟終。汝其敬識百辟享，亦識其有不享。享多儀；儀不及物，惟曰不享。惟不役志于享。凡民惟曰不享，惟事其爽侮。乃惟孺子頒，朕不暇聽。朕教汝于棐民彝。汝乃是不蘉，乃時惟不永哉。篤敘乃正父，罔不若；予不敢廢乃命。汝往，敬哉！茲予其明農哉！彼裕我民，無遠用戾。」

王若曰：「公！明保予沖子。公稱丕顯德，以予小子，揚文武烈。奉答天命，和恒四方民，居師。惇宗將禮，稱秩元祀，咸秩無文。惟公德明，光于上下，勤施于四方，旁作穆穆，迓衡不迷文武勤教。予沖子夙夜毖祀。」王曰：「公功棐迪篤，罔不若時。」

王曰：「公！予小子其退即辟于周，命公後。四方迪亂未定，于宗禮亦未克敉公功。迪將其後，監我士、師、工，誕保文武受民，亂為四輔。」王曰：「公定，予往已。公功肅將祗歡，公無困哉。我惟無斁，其康事；公勿替刑，四方其世享。」周公拜手稽首曰：「王命予來承保乃文祖受命民；越乃光烈考武王弘朕恭。孺子來相宅，其大惇典殷獻民，亂為四方新辟；作周，恭先。曰其自時中乂，萬邦咸休，惟王有成績。予旦以多子越御事，篤前人成烈，答其師；作周，孚先。考朕昭子刑，乃單文祖德。伻來毖殷，乃命寧予；以秬鬯二卣，曰：『明禋，拜手稽首休享。』予不敢宿，則禋于文王、武王。惠篤敘，無有遘自疾，萬年厭于乃德，殷乃引考。王伻殷乃承敘，萬年其永觀朕子懷德。」

戊辰，王在新邑，烝，祭歲：文王騂牛一，武王騂牛一。王命作冊逸祝冊，惟告周公其後。王賓，殺、禋，咸格，王入太室裸。王命周公後，作冊逸誥，在十有二月，惟周公誕保文武受命，惟七年。

## 多士

惟三月，周公初于新邑洛，用告商王士。王若曰：「爾殷遺多士！弗吊，旻天大降喪于殷；我有周佑命，將天明威，致王罰，敕殷命終于帝。肆爾多士，非我小國敢弋殷命，惟天不畀允罔固亂，弼我；我其敢求位？惟帝不畀，惟我下民秉為，惟天明畏。我聞曰：『上帝引逸。』有夏不適逸，則惟帝降格，向于時夏。弗克庸帝，大淫泆，有辭；惟時天罔念聞，厥惟廢元命，降致罰。乃命爾先祖成湯革夏，俊民甸四方。自成湯至于帝乙，罔不明德恤祀；亦惟天丕建，保乂有殷；殷王亦罔敢失帝，罔不配天，其澤。在今後嗣王，誕罔顯于天，矧曰其有聽念于先王勤家？誕淫厥泆，罔顧于天顯民祗。惟時上帝不保，降若茲大喪。惟天不畀不明厥德；凡四方小大邦喪，罔非有辭于罰。」王若曰：「爾殷多士！今惟我周王，丕靈承帝事。有命曰：『割殷！』告敕于帝。惟我事不貳適，惟爾王家我適。予其曰：『惟爾洪無度；我不爾動，自乃邑。』予亦念天即于殷大戾，肆不正。」王曰：「猷！告爾多士。予惟時其遷居西爾。非我一人奉德不康寧，時惟天命。無違！朕不敢有後，無我怨。惟爾知惟殷先人有冊有典，殷革夏命。今爾又曰：『夏迪簡在王庭，有服在百僚。』予一人惟聽用德，肆予敢求爾于天邑商。予惟率肆矜爾；非予罪，時惟天命。」王曰：「多士！昔朕來自奄，予大降爾四國民命。我乃明致天罰，移爾遐逖；比事臣我宗，多遜。」王曰：「告爾殷多士！今予惟不爾殺，予惟時命有申。今朕作大邑于茲洛，予惟四方罔攸賓。亦惟多士攸服，奔走臣我，多遜。爾乃尚有爾土，爾乃尚寧干止。爾克敬，天惟畀矜爾；爾不克敬，爾不啻不有爾土，予亦致天之罰于爾躬。今爾惟時宅爾邑，繼爾居，爾厥有干有年于茲洛，爾小子乃興，從爾遷。」王曰，又曰：「時予乃或言，爾攸居。」

## 無逸

周公曰：「嗚呼！君子所其無逸。先知稼穡之艱難，乃逸；則知小人之依。相小人，厥父母勤勞稼穡，厥子乃不知稼穡之艱難，乃逸乃諺既誕。否則侮厥父母曰：『昔之人，無聞知！』」

周公曰：「嗚呼！我聞曰：昔在殷王中宗，嚴恭寅畏，天命自度，治民祗懼，不敢荒寧。肆中宗之享國，七十有五年。其在高宗，時舊勞于外，爰暨小人。作其即位，乃或亮陰，三年不言；其惟不言，言乃雍。不敢荒寧，嘉靖殷邦。至于小大，無時或怨。肆高宗之享國，五十有九年。其在祖甲，不義惟王，舊為小人。作其即位，爰知小人之依；能保惠于庶民，不敢侮鰥寡。肆祖甲之享國，三十有三年。自時厥後，立王生則逸；生則逸，不知稼穡之艱難，不聞小人之勞，惟耽樂之從。自時厥後，亦罔或克壽：或十年，或七、八年，或五、六年，或四、三年。」周公曰：「嗚呼！厥亦惟我周太王、王季，克自抑畏。文王卑服，即康功田功。徽柔懿恭，懷保小民，惠鮮鰥寡。自朝至于日中昃，不遑暇食，用咸和萬民。文王不敢盤于游田，以庶邦惟正之供。文王受命惟中身，厥享國五十年。」周公曰：「嗚呼！繼自今嗣王，則其無淫于觀、于逸、于游、于田，以萬民惟正之供。無皇曰：『今日耽樂。』乃非民攸訓，非天攸若，時人丕則有愆。無若殷王受之迷亂，酗于酒德哉！」周公曰：「嗚呼！我聞曰：『古之人猶胥訓告，胥保惠，胥教誨；民無或胥譸張為幻。』此厥不聽，人乃訓之；乃變亂先王之正刑，至于小大。民否則厥心違怨，否則厥口詛祝。」周公曰：「嗚呼！自殷王中宗，及高宗，及祖甲，及我周文王，茲四人迪哲。厥或告之曰：『小人怨汝詈汝。』則皇自敬德。厥愆，曰：『朕之愆，允若時。』不啻不敢含怒。此厥不聽，人乃或诪張為幻。曰：『小人怨汝詈汝。』則信之。則若時，不永念厥辟，不寬綽厥心；亂罰無罪，殺無辜。怨有同，是叢于厥身。」周公曰：「嗚呼！嗣王其監于茲！」

## 君奭

周公若曰：「君奭！弗吊，天降喪于殷，殷既墜厥命，我有周既受。我不敢知曰，厥基永孚于休；若天棐忱，我亦不敢知曰，其終出于不祥。嗚呼！君！已曰時我，我亦不敢寧于上帝命，弗永遠念天威，越我民；罔尤違，惟人在。我後嗣子孫，大弗克恭上下，遏佚前人光在家；不知天命不易、天難諶，乃其墜命，弗克經歷嗣前人恭明德。在今予小子旦，非克有正，迪惟前人光，施于我沖子。」又曰：「天不可信，我道惟寧王德延，天不庸釋于文王受命。」

公曰：「君奭！我聞在昔，成湯既受命，時則有若伊尹，格于皇天。在太甲，時則有若保衡。在太戊，時則有若伊陟、臣扈，格于上帝；巫咸乂王家。在祖乙，時則有若巫賢。在武丁，時則有若甘盤。率惟茲有陳，保乂有殷；故殷禮陟配天，多歷年所。天惟純佑命則，商實百姓、王人，罔不秉德明恤；小臣屏侯甸，矧咸奔走。惟茲惟德稱，用乂厥辟。故一人有事于四方，若卜筮，罔不是孚。」

公曰：「君奭！天壽平格，保乂有殷；有殷嗣，天滅威。今汝永念，則有固命，厥亂明我新造邦。」

公曰：「君奭！在昔，上帝割申勸寧王之德，其集大命于厥躬。惟文王尚克修和我有夏，亦惟有若虢叔，有若閎夭，有若散宜生，有若泰顛，有若南宮括。又曰：無能往來茲迪彝教，文王蔑德降于國人。亦惟純佑秉德，迪知天威，乃惟時昭文王；迪見冒聞于上帝，惟時受有殷命哉。武王惟茲四人，尚迪有祿。後暨武王，誕將天威，咸劉厥敵。惟茲四人，昭武王惟冒，丕單稱德。今在予小子旦，若游大川，予往暨汝奭其濟。小子同未，在位誕無我責。收罔勖不及，耇造德不降；我則鳴鳥不聞，矧曰其有能格？」公曰：「嗚呼！君！肆其監于茲。我受命無疆惟休，亦大惟艱。告君乃猷裕，我不以後人迷。」公曰：「前人敷乃心，乃悉命汝，作汝民極。曰：『汝明勖偶王，在亶。乘茲大命。惟文王德丕承，無疆之恤。』」公曰：「君！告汝朕允。保奭！其汝克敬以予監于殷喪大否，肆念我天威。予不允惟若茲誥，予惟曰襄我二人。汝有合哉，言曰：『在時二人。』天休滋至，惟時二人弗戡。其汝克敬德，明我俊民，在讓後人于丕時。嗚呼！篤棐時二人，我式克至于今日休。我咸成文王功于不怠，丕冒；海隅出日，罔不率俾。」公曰：「君！予不惠若茲多誥。予惟用閔于天越民。」公曰：「嗚呼！君！惟乃知民德，亦罔不能厥初，惟其終。只若茲。往，敬用治。」

## 蔡仲之命（古）
## 多方

惟五月丁亥，王來自奄，至于宗周。周公曰：「王若曰：『猷，告爾四國多方，惟爾殷侯尹民。我惟大降爾命，爾罔不知。洪惟圖天之命，弗永寅念于祀。惟帝降格于夏，有夏誕厥逸，不肯戚言于民；乃大淫昏，不克終日勸于帝之迪：乃爾攸聞。厥圖帝之命，不克開于民之麗；乃大降罰，崇亂有夏，因甲于內亂。不克靈承于旅，罔丕惟進之恭，洪舒于民。亦惟有夏之民，叨懫日欽，劓割夏邑。天惟時求民主，乃大降顯休命于成湯，刑殄有夏。「惟天不畀純，乃惟以爾多方之義民，不克永于多享。惟夏之恭多士，大不克明保享于民，乃胥惟虐于民；至于百為，大不克開。乃惟成湯，克以爾多方，簡代夏作民主。慎厥麗，乃勸；厥民刑，用勸。以至于帝乙，罔不明德慎罰，亦克用勸。要囚，殄戮多罪，亦克用勸；開釋無辜，亦克用勸。今至于爾辟，弗克以爾多方享天之命。』「嗚呼！王若曰：『誥告爾多方，非天庸釋有夏，非天庸釋有殷；乃惟爾辟，以爾多方，大淫圖天之命，屑有辭。乃惟有夏，圖厥政，不集于享；天降時喪，有邦間之。乃惟爾商後王，逸厥逸，圖厥政，不蠲烝；天惟降時喪。惟聖罔念作狂，惟狂克念作聖。天惟五年須暇之子孫，誕作民主；罔可念聽。天惟求爾多方，大動以威，開厥顧天。惟爾多士，罔堪顧之。惟我周王，靈承于旅，克堪用德，惟典神天。天惟式教我用休，簡畀殷命，尹爾多方。「今我曷敢多誥？我惟大降爾四國民命，爾曷不忱裕之于爾多方？爾曷不夾介乂我周王，享天之命？今爾尚宅爾宅，畋爾田，爾曷不惠王熙天之命？爾乃迪屢不靜，爾心未愛；爾乃不大宅天命，爾乃屑播天命；爾乃自作不典，圖忱于正。我惟時其教告之，我惟時其戰耍囚之，至于再，至于三。乃有不用我降爾命，我乃其大罰殛之。非我有周秉德不康寧，乃惟爾自速辜。』「王曰：『嗚呼！猷，告爾有方多士，暨殷多士：今爾奔走臣我監五祀，越惟有胥伯小大多正，爾罔不克臬。自作不和，爾惟和哉！爾室不睦，爾惟和哉！爾邑克明，爾惟克勤乃事。爾尚不忌于兇德，亦則以穆穆在乃位，克閱于乃邑，謀介爾乃自時洛邑，尚永力畋爾田；天惟畀矜爾。我有周惟其大介賚爾，迪簡在王庭，尚爾事，有服在大僚。』「王曰：『嗚呼！多士！爾不克勸忱我命，爾亦則惟不克享，凡民惟曰不享。爾乃惟逸惟頗，大遠王命；則惟爾多方探天之威，我則致天之罰，離逖爾土。』王曰：『我不惟多誥，我惟只告爾命。』又曰：『時惟爾初；不克敬于和，則無我怨。』」

## 立政

周公若曰：「拜手稽首，告嗣天子王矣。」用咸戒于王，曰王左右常伯、常任、準人、綴衣、虎賁。周公曰：「嗚呼！休茲，知恤鮮哉！古之人迪惟有夏，乃有室大競，吁俊尊上帝，迪知忱恂于九德之行。乃敢告教厥後曰：『拜手稽首，後矣。』曰：『宅乃事，宅乃牧，宅乃準，茲惟後矣。謀面用丕訓德，則乃宅人，茲乃三宅無義民。』桀德惟乃弗作往任，是惟暴德，罔後。亦越成湯陟，丕厘上帝之耿命；乃用三有宅，克即宅；曰三有俊，克即俊。嚴惟丕式，克用三宅三俊。其在商邑，用協于厥邑；其在四方，用丕式見德。「嗚呼！其在受德昏，惟羞刑暴德之人，同于厥邦，乃惟庶習逸德之人，同于厥政。帝欽罰之，乃伻我有夏，式商受命，奄甸萬姓。亦越文王、武王，克知三有宅心，灼見三有俊心；以敬事上帝，立民長伯。立政：任人、準夫、牧、作三事，虎賁、綴衣、趣馬、小尹、左右攜仆，百司庶府，大都、小伯、藝人、表臣、百司、太史、尹伯、庶常吉士，司徒、司馬、司空、亞旅、夷、微、盧、烝、三亳、阪、尹。文王惟克厥宅心，乃克立茲常事司牧人，以克俊有德。文王罔攸兼于庶言：庶獄、庶慎，惟有司之牧夫，是訓用違；庶獄、庶慎，文王罔敢知于茲。亦越武王，率惟敉功，不敢替厥義德；率惟謀從容德，以并受此丕丕基。「嗚呼！孺子王矣！繼自今，我其立政、立事。準人、牧夫，我其克灼知厥若，丕乃俾亂；相我受民，和我庶獄、庶慎。時則勿有間之，自一話一言。我則末惟成德之彥，以乂我受民。嗚呼！予旦已受人之徽言咸告。孺子王矣！繼自今，文子文孫，其勿誤于庶獄、庶慎，惟正是乂之。自古商人，亦越我周文王，立政，立事：牧夫、準人，則克宅之，克由繹之，茲乃俾乂國。則罔有立政，用憸人，不訓于德，是罔顯在厥世。繼自今立政，其勿以憸人，其惟吉士，用勱相我國家。「今文子文孫，孺子王矣。其勿誤于庶獄，惟有司之牧夫。其克詰爾戎兵，以陟禹之跡；方行天下，至于海表，罔有不服。以覲文王之耿光，以揚武王之大烈。嗚呼！繼自今後王立政，其惟克用常人。」周公若曰：「太史，司寇蘇公！式敬爾由獄，以長我王國。茲式有慎，以列用中罰。」

## 周官（古）
## 君陳（古）
## 顧命

成王将崩，命召公、毕公率诸侯相康王，作《顾命》。 惟四月，哉生魄，王不懌。甲子，王乃洮頮水，相被冕服，憑玉几。乃同召太保奭、芮伯、彤伯、畢公、衛侯、毛公、師氏、虎臣、百尹、御事。王曰：「嗚呼！疾大漸，惟幾；病日臻，既彌留，恐不獲誓言嗣，茲予審訓命汝。昔君文王、武王，宣重光，尊麗陳教則肄；肄不違，用克達殷集大命。在後之侗，敬迓天威，嗣守文武大訓，無敢昏逾。今天降疾、殆，弗興弗悟；爾尚明時朕言，用敬保元子釗，弘濟于艱難。柔遠能邇，安勸小大庶邦。思夫人自亂于威儀，爾無以釗冒貢于非幾。」茲既受命還，出綴衣于庭。越翼日乙丑，王崩。太保命仲桓、南宮毛，俾爰齊侯呂汲，以二干戈、虎賁百人，逆子釗於南門之外；延入翼室，恤宅宗。丁卯，命作冊度。越七日癸酉，伯相命士須材。狄設黼扆、綴衣。牖間南向，敷重篾席、黼純；華玉仍几。西序東向，敷重厎席、綴純，文貝仍几。東序西向，敷重豐席、畫純，雕玉仍几。西夾南向，敷重筍席、玄紛純，漆仍几。越玉五重：陳寶、赤刀，大訓、弘璧，琬、琰，在西序；大玉、夷玉、天球、河圖，在東序。胤之舞衣，大貝、鼖鼓，在西房；兌之戈、和之弓、垂之竹矢，在東房。大輅在賓階面，綴輅在阼階面，先輅在左塾之前，次輅在右塾之前。二人雀弁執惠，立于畢門之內；四人綦弁，執戈、上刃，夾兩階戺；一人冕執劉，立于東堂；一人冕執鉞，立于西堂；一人冕執戣，立于東垂；一人冕執瞿，立于西垂；一人冕執銳，立于側階。王麻冕黼裳，由賓階隮。卿士邦君，麻冕蟻裳，入即位。太保、太史、太宗，皆麻冕彤裳。太保承介圭，上宗奉同、瑁，由阼階隮。太史秉書，由賓階隮，御王冊命。曰：「皇后憑玉几，道揚末命，命汝嗣訓，臨君周邦，率循大卞，燮和天下，用答揚文武之光訓。」王再拜，興。答曰：「眇眇予末小子，其能而亂四方，以敬忌天威？」乃受同、瑁，王三宿，三祭，三叱。上宗曰：「饗。」太保受同，降。盥，以異同，秉璋以酢。授宗人同；拜，王答拜。太保受同，祭、嚌、宅。授宗人同；拜，王答拜。太保降，收。諸侯出廟門俟。

## 康王之誥（古）
## 畢命（古）
## 君牙（古）
## 冏命（古）
## 呂刑

惟呂命：王享國百年，耄荒；度作刑以詰四方。王曰：「若古有訓，蚩尤惟始作亂，延及于平民；罔不寇賊，鴟義奸宄，奪攘矯虔。苗民弗用靈，制以刑，惟作五虐之刑曰法，殺戮無辜。爰始淫為劓、刵、椓、黥，越茲麗刑并制，罔差有辭。民興胥漸，泯泯棼棼，罔中于信，以覆詛盟。虐威庶戮，方告無辜于上。上帝監民，罔有馨香德，刑發聞惟腥。皇帝哀矜庶戮之不辜，報虐以威，遏絕苗民，無世在下。乃命重、黎，絕地天通，罔有降格。群後之逮在下，明明棐常，鰥寡無蓋。皇帝清問下民，鰥寡有辭于苗。德威惟畏，德明惟明。乃命三後，恤功于民：伯夷降典，折民惟刑；禹平水土，主名山川，稷降播種，農殖嘉穀。三後成功，惟殷于民。士制百姓于刑之中，以教祗德。穆穆在上，明明在下，灼于四方，罔不惟德之勤。故乃明于刑之中，率乂于民棐彝。典獄非訖于威，惟訖于富。敬忌，罔有擇言在身。惟克天德，自作元命，配享在下。」王曰：「嗟！四方司政典獄。非爾惟作天牧？今爾何監，非時伯夷播刑之迪？其今爾何懲？惟時苗民，匪察于獄之麗；罔擇吉人，觀于五刑之中；惟時庶威奪貨，斷制五刑，以亂無辜。上帝不蠲，降咎于苗；苗民無辭于罰，乃絕厥世。」王曰：「嗚呼！念之哉！伯父、伯兄、仲叔季弟、幼子、童孫，皆聽朕言，庶有格命。今爾罔不由慰日勤，爾罔或戒不勤。天齊于民，俾我一日；非終惟終，在人。爾尚敬逆天命，以奉我一人。雖畏勿畏，雖休勿休；惟敬五刑，以成三德。一人有慶，兆民賴之，其寧惟永。」王曰：「吁！來！有邦有土，告爾祥刑。在今爾安百姓，何擇非人？何敬非刑？何度非及？兩造具備，師聽五辭，五辭簡孚，正于五刑；五刑不簡，正于五罰；五罰不服，正于五過；五過之疵，惟官、惟反、惟內、惟貨、惟來，其罪惟均，其審克之。五刑之疑有赦，五罰之疑有赦，其審克之。簡孚有眾，惟貌有稽；無簡不聽，具嚴天威。墨辟疑赦，其罰百鍰，閱實其罪。劓辟疑赦，其罰惟倍，閱實其罪。剕辟疑赦，其罰倍差，閱實其罪。宮辟疑赦，其罰六百鍰，閱實其罪。大辟疑赦，其罰千鍰，閱實其罪。墨罰之屬千，劓罰之屬千，剕罰之屬五百，宮罰之屬三百，大辟之罰，其屬二百；五刑之屬三千。「上下比罪，無僭亂辭，勿用不行；惟察惟法，其審克之。上刑適輕下服，下刑適重上服，輕重諸罰有權。刑罰世輕世重，惟齊非齊，有倫有要。罰懲非死，人極于病。非佞折獄，惟良折獄，罔非在中。察辭于差，非從惟從。哀敬折獄，明啟刑書胥占，咸庶中正。其刑其罰，其審克之。獄成而孚，輸而孚；其刑上備，有并兩刑。」王曰：「嗚呼！敬之哉！官伯族姓，朕言多懼。朕敬于刑，有德惟刑。今天相民，作配在下，明清于單辭。民之亂，罔不中聽獄之兩辭；無或私家于獄之兩辭。獄貨非寶，惟府辜功，報以庶尤。永畏惟罰；非天不中，惟人在命。天罰不極庶民，罔有令政在于天下。」王曰：「嗚呼！嗣孫！今往何監，非德？于民之中，尚明聽之哉！哲人惟刑，無疆之辭，屬于五極，咸中有慶。受王嘉師，監于茲祥刑。」

## 文侯之命

王若曰：「父義和！丕顯文武，克慎明德，昭升于上，敷聞在下，惟時上帝集厥命于文王。亦惟先正，克左右昭事厥辟；越小大謀猷，罔不率從。肆先祖懷在位。嗚呼！閔予小子嗣，造天丕愆；殄資澤于下民，侵戎，我國家純。即我御事，罔或耆壽俊在厥服，予則罔克。曰惟祖惟父，其伊恤朕躬。嗚呼！有績，予一人永綏在位。父義和！汝克昭乃顯祖；汝肇刑文武，用會紹乃辟，追孝于前文人。汝多修，捍我于艱；若汝，予嘉。」王曰：「父義和！其歸視爾師，寧爾邦。用賚爾秬鬯一卣；彤弓一，彤矢百；盧弓一，盧矢百；馬四匹。父往哉！柔遠能邇，惠康小民，無荒寧，簡恤爾都，用成爾顯德。」

## 費誓/鮮誓

公曰：「嗟！人無譁，聽命！徂茲淮夷、徐戎并興，善敹乃甲胄，敿乃干，無敢不吊。備乃弓矢，鍛乃戈矛，礪乃鋒刃，無敢不善。今惟淫舍牿牛馬，杜乃擭，穽乃阱，無敢傷牿。牿之傷，汝則有常刑。馬牛其風，臣妾逋逃，無敢越逐；只復之，我商賚汝。乃越逐不復，汝則有常刑。無敢寇攘：逾垣墻，竊馬牛，誘臣妾，汝則有常刑。甲戌，我惟征徐戎。峙乃糗糧，無敢不逮；汝則有大刑。魯人三郊三遂，峙乃楨干；甲戌，我惟筑。無敢不供；汝則有無餘刑，非殺。魯人三郊三遂，峙乃芻茭，無敢不多；汝則有大刑。」

## 秦誓

公曰：「嗟！我士！聽無嘩！予誓告汝群言之首。古人有言曰：『民訖自若，是多般。責人斯無難；惟受責俾如流，是惟艱哉。』我心之憂：日月逾邁，若弗圓來。惟古之謀人，則曰未就予忌；惟今之謀人，姑將以為親。雖則員然，尚繇詢茲黃髪，則罔所諐。番番良士，旅力既諐，我尚有之。仡仡勇夫，射御不違，我尚不欲。惟截截善諞言，俾君子易辭，我皇多有之！昧昧我思之：如有一介臣，斷斷猗，無他伎；其心休休焉，其如有容。人之有伎，若己有之；人之彥聖，其心好之，不啻如自其口出，是能容之。以保我子孫黎民，亦職有利哉。人之有技，冒疾以惡之；人之彥聖，而違之，俾不達，是不能容。以不能保我子孫黎民，亦曰殆哉。邦之杌隉，曰由一人；邦之榮懷，亦尚一人之慶。」

## 程寤（簡）

惟王元祀正月既生霸，大姒夢見商廷唯棘，乃小子發取周廷梓樹於厥外，化為松柏棫柞。寤驚，告王。王弗敢占，詔太子發，俾靈名總祓。祝祈祓王，巫率祓大姒，宗丁祓太子發，敝告宗祊社稷，祈於六末山川，攻於商神，望，烝，占於明堂。王及太子發並拜吉夢，受商命於皇上帝。興，曰：「發！汝敬聽吉夢。朋棘讎梓松，梓松柏副，棫包柞，柞化為雘。嗚呼！何警非朋？何戒非商？何用非樹？樹因欲，不違材。如天降疾，旨味既用，不可樂，時不遠。惟商戚在周，周戚在商。欲惟柏夢，庶言■，■有勿亡秋。明武畏，如棫柞無根。嗚呼，敬哉！朕聞周長不貳，務擇用周，果拜不忍，綏用多福。惟梓敝，不義芃於商。俾行量亡乏，明明在向，惟容納棘，抑亡勿用，不惎，思卑柔和順，生民不災，懷允。嗚呼！何監非時？何務非和？何畏非文？何保非道？何愛非身？何力非人？人謀強，不可以藏。後戒，後戒，人用汝謀，愛日不足。」

## 保訓（簡）

隹王五十年，不豫，王念日之多鬲，恐述保訓。戊子，自潰。己丑，昧爽□□□□□□□□□王若曰：發，朕疾適甚，恐不汝及訓。昔前人傳保，必受之以詷。今朕疾允病，恐弗念終，汝以箸受之。欽哉，勿淫！昔舜久作小人，親耕於鬲茅。恐，救中。自詣厥志，不諱於庶萬眚之多欲，厥有施於上下遠埶，乃易立埶詣，測陰陽之物，咸川不逆。舜既得中，言不易實變名，身茲備，惟允，翼翼不懈，用作三降之德。帝堯嘉之，用受厥緒。於呼！祗之哉！昔微矵中於河，以復有易，有易伓厥罪。微亡害，乃追中於河。微寺弗忘，傳貽子孫，至於成康，祗備不懈，用受大命。於呼！發，敬哉！朕聞茲不舊，命未有所延。今汝祗備毋懈，其有所由矣。不及爾身受大命，敬哉，毋淫！日不足，唯宿不羕。」

## 耆夜（簡）

武王八年征伐耆，大戡之。還，乃飲至於文太室。畢公高為客，召公保奭為夾，周公叔旦為主，辛公言泉甲為位，作策逸為東堂之客，呂尚父命為司正，監飲酒。王夜爵酬畢公，作歌一終曰《樂樂旨酒》：「樂樂旨酒，宴以二公。紝夷兄弟，庶民和同。方壯方武，穆穆克邦。嘉爵速飲，後爵乃從。」王夜爵酬周公，作歌一終曰《輶乘》：「輶乘既飭，人服余不胄。徂士奮刃，殹民之秀。方壯方武，克燮仇讎。嘉爵速飲，後爵乃復。」周公夜爵酬畢公，作歌一終曰《贔贔》：「贔贔戎服，壯武赳赳。謐精謀猷，欲德乃救。王有旨酒，我憂以[風孚]。既醉有侑，明日勿慆。」周公又夜舉爵酬王，作祝誦一終曰《明明上帝》：「明明上帝，臨下之光。丕顯來格，歆厥禋盟。於飲月有盈缺，歲有歇行。作茲祝誦，萬壽無疆。」周公秉爵未飲，蟋蟀躍降於堂，公作歌一終曰《蟋蟀》：「蟋蟀在堂，役車其行。今夫君子，不喜不樂。夫日□□，□□□忘。毋已大樂，則終以康。康樂而毋荒，是惟良士之方方。蟋蟀在席，歲聿雲莫。今夫君子，不喜不樂。日月其邁，從朝及夕。毋已大康，則終以祚。康樂而毋荒，是惟良士之懼懼。蟋蟀在舍，歲聿雲□。□□□□，□□□□，□□□□，及夏。毋已大康，則終以懼懼。康樂而毋荒，是惟良士之懼懼。」

## 封許之命（簡）

……越在天下，故天劝之亡斁，尚振厥德，膺受大命，骏尹四方。则惟汝吕丁，肇牵文王，毖光厥烈。

武王司明刑，厘厥猷，祗事上帝，桓桓丕敬，严将天命。亦惟汝吕丁，扞辅武王，攼敦殷受，咸成商邑。

……，命汝侯于许。汝惟臧耆尔猷，虔恤王家，简乂四方不𢦚，以勤余一人。

锡汝苍珪、秬鬯一卣。路车、璁衡、玉轸、鸾铃、素旂，朱𨊻䡇。马四匹，攸勒、氍毡、罗缨、钩膺、豹弁、匿。

赠尔荐彝、盏□、燧珧，龙𩰳、琏、鑵、钲、㠻、勺、盘、鉴、蓥、𠁁、舟、禁、鼎、簋、觥、䤾。恪！

王曰：「於呼，丁，戒哉！余既监于殷之不若，稚童兹忧，靡念非常，汝亦惟就章尔虑，祗敬尔猷，以永厚周邦，勿废朕命，经嗣世享。」

## 皇門（簡）

惟正月庚午，公格在庫門。公若曰：「嗚呼！朕寡邑小邦，蔑有耆耇慮事屏朕位。肆朕衝人非敢不用明刑，惟莫開余嘉德之說。今我譬小於大，我聞昔在二有國之哲王，則不恐於恤，乃惟大門宗子邇臣，懋揚嘉德，迄有孚，以助厥辟，勤恤王邦王家。乃旁求選擇元武聖夫，羞於王所。自釐臣至於有分私子，苟克有諒，罔不懍達，獻言在王所。是人斯助王恭明祀，敷明刑。王用有監，多憲丅政，命用克和有成，王用能承天之魯命。百姓萬民用罔不擾比在王廷。先王用有勸，以賓佑於上。是人斯既助厥辟，勤勞王邦王家。先人神祇復式用休，俾服在厥家。王邦用寧，小民用格、能稼穡，鹹祀天神，戎兵以能興，軍用多實。王用能奄有四鄰遠土，丕承子孫用蔑被先王之耿光。至於厥後嗣立王，乃弗肯用先王之明刑，乃維汲汲胥驅胥教於非彝。以家相厥室，弗恤王邦王家，維偷德用，以昏求於王臣，弗畏不祥，不肯惠聽無辠之辭，乃惟不順是治。我王訪良言於是人，斯乃非休德以應，乃維詐詬以答，俾王之無依無助。譬如戎夫，驕用從禽，其猶克有獲？是人斯乃讒賊媢嫉，以不利厥辟厥邦。譬如圉夫之有媢妻，曰『余獨服在寢』，以自露厥家。媢夫有邇無遠，乃弇蓋善夫，善夫莫達在王所。乃惟有奉俟夫，是陽是繩，是以為上，是授司事師長。政用迷亂，獄用無成。小民用禱無用祀。天用弗保，媢夫先受殄罰，邦亦不寧。嗚呼！敬哉，監於茲。朕遺父兄眔朕藎臣，夫明尓德，以助余一人憂，毋惟尓身之懍，皆恤尓邦，假余憲。既告汝元德之行，譬如主舟，輔余於險，懍余於濟。毋作祖考羞哉。」

## 祭公（簡）

王若曰：「祖祭公，哀余小子，昧其在位，旻天疾威，余多時叚懲。我聞祖不豫有遲，余惟時來見，不淑疾甚，余畏天之作威。公其告我懿德。」祭公拜手稽首，曰：「天子，謀父朕疾惟不瘳。朕身尚在茲，朕魂在朕辟昭王之所，無圖不知命。」王曰：「嗚呼，公，朕之皇祖周文王、烈祖武王，宅下國，作陳周邦。惟時皇上帝度其心，享其明德，付弼四方，用膺受天之命，敷聞在下。我亦惟有若祖周公暨祖召公，茲迪襲學於文武之曼德，克夾紹成康，用畢成大商。我亦惟有若祖祭公，修和周邦，保乂王家。」王曰：「公稱丕顯德，以余小子揚文武之烈，揚成、康、昭主之烈。」王曰：「嗚呼，公，汝念哉！遜措乃心，盡付弼余一人。」公懋拜手稽首，曰：「允哉！」乃召畢桓、井利、毛班，曰：「三公，謀父朕疾惟不瘳，敢告天子，皇天改大邦殷之命，惟周文王受之，惟武王大敗之，成厥功。惟天奠我文王之志，董之用威，亦尚寬壯厥心，康受亦式用休，亦美懋綏心，敬恭之。惟文武中大命，戡厥敵。」公曰：「天子、三公，我亦上下譬於文武之受命，皇啟方邦，丕惟周之旁，丕惟後稷之受命是永厚。惟我後嗣，旁建宗子，丕惟周之厚屏。嗚呼，天子，監於夏商之旣敗，丕則無遺後，至於萬億年，萬億年參敘之。旣沁，乃有履宗，丕惟文武之由。」公曰：「嗚呼，天子，丕則寅言哉。汝毋以戾茲辠辜無時遠大邦，汝毋以嬖御疾爾莊後，汝毋以小謀敗大作，汝毋以嬖士疾大夫、卿、李，汝毋各家相而室，然莫恤其外。其皆自時中乂萬邦。」公曰：「嗚呼，天子、三公，汝念哉。汝毋泯泯芬芬，厚顏忍恥，時惟大不淑哉。」曰：「三公，敷求先王之恭明德；刑四方，克中爾罰。昔在先王，我亦不以我辟陷於難，弗失於政，我亦惟以沒我世。」公曰：「天子、三公，余惟弗起朕疾，汝其敬哉。茲皆保胥一人，康□之，蠥服之，然毋夕□，維我周有常刑。」王拜稽首譽言，乃出。
